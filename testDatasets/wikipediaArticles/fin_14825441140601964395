
## Kauhavan lento-onnettomuus 1958

Kauhavan lento-onnettomuudessa 19.9.1958 kaksi ilmavoimien Focke-Wulf Stieglitz -alkeiskoulukonetta törmäsi toisiinsa ilmassa taitolentoharjoituksissa. Molempien koneiden ohjaajat – upseerioppilaat Jouko Paavo Pihkala (s.1939) ja Yrjö Eino Kalevi Rosti (s. 1939) – saivat onnettomuudessa surmansa. 
Molemmille lentäjille oli määrätty yleisen käytännön mukaisesti oma taitolentoalueensa. Oppilas Pihkala oli noussut koneineen omalla alueellaan noin 1200 metriin ja lähti sieltä suorittamaan syöksykierrettä. Arvostelulautakunta seurasi kentällä hänen suoritustaan.
Pihkalan päästyä syöksykierteessä noin tuhanteen metriin, ilmestyi oppilas Rostin kone yhtäkkiä vaakalennossa Pihkalan koneen alle. Pihkalan kone iski ilmassa Rostin koneen vasempaan siipeen, ja molemmat koneet syöksyivät maahan.
Onnettomuuden syyksi todettiin myöhemmissä tutkimuksissa lentäjien virhe.

# Onnettomuusuutinen seuraavan päivän lehdessä (oletettavasti Ilkka tai Vaasa) 

"Ilma RUK 30:n upseerioppilaat Jouko Pihkala ja Yrjö Rosti olivat eilen aamupäivällä nousseet ilmaan armeijan Stieglitz alkeiskoulukoneilla. Pihkala lensi konetta SZ-7 ja Rosti SZ-28. Molempien oli määrä harjoitella taitolentoa ja oli kummallakin jo takanaan n. 30 lentotuntia. Harjoitus sujuikin hyvin aina klo 10.47 saakka, jolloin Rostin ohjaama kone joutui syöksykierrettä tekevän Pihkalan koneen alle. Yhteentörmäystä ei voitu välttää ja koneet putosivat romuna maahan, Rostin kone hieman ennen Pihkalan konetta."

# Lähteet 

Hyvönen, Jaakko: Kohtalokkaat lennot 1945-1988, s. 81-83. Kangasala: AR-kustannus Oy, 1995. ISBN 951-95821-5-0. 
Lehtileike, johon ei ole merkitty, mikä lehti on kyseessä; oletettavasti kyseessä on joko Ilkka tai Vaasa.
