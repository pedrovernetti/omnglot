
## FISA

Fédération Internationale du Sport Automobile eli FISA oli FIA:n alaisuudessa toiminut kansainvälinen autourheiluliitto. FISA:n tehtäviin kuului muun muassa Formula 1:n MM-sarjan järjestäminen. Liitto lakkautettiin vuonna 1993.
Liiton perusti ranskalainen Jean-Marie Balestre, joka valittiin FIA:n urheilukomission johtoon vuonna 1978. Pian puheenjohtajaksi valitsemisensa jälkeen, Balestre muutti komission nimen FISA:ksi. Hänen puheenjohtajakautensa alussa, FISA:n ja Bernie Ecclestonen johtaman Formula 1:n autonvalmistajien järjestön, FOCA:n välille syntyi riita Formula 1:n kaupallisten oikeuksien hallinnasta. Asiassa tehtiin lopulta sovinto vuonna 1981, jolloin allekirjoitettiin ensimmäinen niin sanottu Concorde-sopimus. Sopimuksessa FOCA sai F1:n kaupalliset oikeudet ja FISA sai pitää lajin urheilullisen vallan itsellään.
Englantilainen Max Mosley valittiin FISA:n puheenjohtajaksi vuonna 1991. Hän oli ajamassa liiton yhdistämistä FIA:an vuonna 1993.

# Lähteet 

Erola, Lasse: Formula 1 tietosanakirja. Gummerus Kustannus Oy, 2001.
