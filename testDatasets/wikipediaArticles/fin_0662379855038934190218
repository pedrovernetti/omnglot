
## Joshua Norris

Joshua Norris (s. 5. toukokuuta 1999 Oxford, Michigan, Yhdysvallat) on yhdysvaltalais-kanadalainen jääkiekkoilija, joka pelaa Michiganin yliopistojoukkueessa. Hän on pelipaikaltaan keskushyökkääjä. San Jose Sharks varasi Norrisin ensimmäisellä kierroksella 19. pelaajana kesällä 2017, mutta seura kauppasi hänen pelaajaoikeutensa kuitenkin osana suurta pelaajakauppaa Ottawa Senatorsiin syyskuussa 2018.

# Pelityyli 

The Sports Forecaster -sivuston mukaan Norris on kahden suunnan sentteri, jolla on erinomainen lähtönopeus. Norrisilla on myös hyviä pelintekijän ominaisuuksia ja hänellä on myös jonkin verran ratkaisukykyä. Norrisin tulisi kuitenkin käyttää kokoaan paremmin hyväksi ja kehittää kokonaisvaltaista pelaamistaan. Hänellä on potentiaalia olla myös vielä parempi hyökkäyspään pelaaja.

# Ura 

# Seuraura 

Norris pelasi C-juniorina Oakland Jr. Grizzliesin joukkueessa, kunnes Niagara IceDogs varasi hänet 110. pelaajana OHL:n varaustilaisuudessa 2015. Hän ei kuitenkaan siirtynyt CHL:ään, vaan vietti vuodet 2015–2017 Yhdysvaltain maajoukkueen kehitysohjelman mukana. Kaudella 2016–2017 Norris pelasi myös CCM/USA Hockey All-American Prospects Gamessa.San Jose Sharks varasi Norrisin ensimmäisellä kierroksella 19. pelaajana NHL:n varaustilaisuudessa 2017. Hän siirtyi kaudeksi 2017–2018 Michiganin yliopistojoukkueeseen. Syyskuussa 2018 Sharks kauppasi Norrisin pelaajaoikeudet, hyökkääjät Chris Tierneyn ja Rūdolfs Balcersin, puolustaja Dylan DeMelon sekä kesän 2019 toisen kierroksen ja kesän 2020 ensimmäisen kierroksen ehdolliset varausvuorot Ottawa Senatorsiin vaihdossa puolustaja Erik Karlssoniin ja hyökkääjä Francis Perroniin.

# Maajoukkueura 

Norris pelasi alle 20-vuotiaiden MM-kilpailuissa vuosina 2018 ja 2019, joista jälkimmäinen turnaus päättyi hopeaan ja ensimmäinen pronssiin. Vuoden 2018 turnauksessa hänet valittiin Ruotsia vastaan pelatun välieräottelun päätteeksi Yhdysvaltain ottelun parhaaksi pelaajaksi. Vuoden 2019 turnauksessa Norris voitti joukkueensa sisäisen tehotilaston lukemalla +6. Hän ratkaisi Yhdysvalloille välieräpaikan tehtyään puolivälieräottelussa Tšekkiä vastaan joukkueensa 3–1-voittoon päättyneen ottelun ratkaisumaalin.Norris pelasi myös alle 18-vuotiaiden MM-kilpailuissa vuonna 2017, jolloin hän toimi Yhdysvaltain varakapteenina ja voitti maailmanmestaruuden. Norris valittiin Sveitsiä vastaan pelatun puolivälieräottelun päätteeksi joukkueensa ottelun parhaaksi pelaajaksi. Hän teki Yhdysvaltojen 4–2-voittoon päättyneessä ottelussa joukkueelle välieräpaikan ratkaisseen osuman.Norris pelasi myös World U-17 Hockey Challengessa vuonna 2015.

# Muuta 

Norrisin isoveli Coale pelaa Ferris State Universityn yliopistojoukkueessa. Veljesten kanadalainen isä Dwayne Norris pelasi omalla urallaan 20 NHL-ottelua ja osallistui Lillehammerin olympiakisoihin 1994. Myös heidän setänsä Warren Norris pelasi jääkiekkoa ammattilaisena.

# Tilastot 

# Lähteet 

Joshua Norris The Internet Hockey Databasessa (HockeyDB.com) (englanniksi)
Joshua Norris Eurohockey-sivustolla (englanniksi)
Joshua Norris Elite Prospects -verkkosivustolla (englanniksi)

# Viitteet 

