
## Karin Michaëlis

Karin Michaëlis, født Katharina Marie Bech Brøndum (født 20. marts 1872 i Randers, død 11. januar 1950 i København) var en dansk forfatter og kulturpersonlighed. Hun ligger begravet på Thurø kirkegård.

# Tidlige år 

Karin Michaëlis var datter af telegrafist Jacob Anthonius Brøndum (1837-1921) og Nielsine Petrine Bech (1839-1932). Moderen bidrog til familiens beskedne økonomi som kransebinder. Især bedstemoderen og en gammel tante fik stor betydning for Karins tidlige udvikling. I Pigen med Glasskaarene (første bind af hovedværket Træet på Godt og Ondt skrevet i perioden 1924-30) har hun givet et billede af dette miljø. I skolen blev Karin drillet, fordi hun var lille, buttet og skeløjet.

# Ægteskaber 

Som ganske ung var Karin Michaëlis privatlærerinde et par år, dels på Læsø, dels på en herregård nord for Randers. Bagefter flyttede hun til København for at uddanne sig til spillelærerinde hos en kendt pianist. Hos nogle venner mødte hun Sophus Michaëlis, der var fem år ældre end hun. Han var forfatter og magister i fransk, tysk og latin. De forelskede sig og var gift fra 1895 til 1911.
I 1912 blev hun gift anden gang. Det var med den norsk-amerikanske akademiker, Charles Stangeland, som hun havde truffet på en skibsrejse fra USA til København. Ægteskabet gik dårligt allerede fra begyndelsen, ikke mindst på grund af Stangelands overdrevne jalousi, men det blev først opløst i 1930. Begge ægteskaber var barnløse.
Det fik stor indflydelse på Karen Michaëlis’ tilværelse, at hun og hendes første ægtemand begyndte at holde ferie i nærheden af Svendborg. I 1908 byggede de huset "Torelore" på Thurø, og her tilbragte de somrene sammen indtil skilsmissen. Herefter benyttede Karen Michaëlis huset som helårsbolig, hvor hun i årene op til 2. verdenskrig gav husly til en lang række tyske emigranter på flugt for nazismen.

# Forfatter, debattør og foredragsholder 

Karin Michaëlis' forfatterskab fik ikke nogen nem fødsel. Hun betragtede sin mand som en uantastelig autoritet og forsøgte at skrive som han, men med ringe held. Debuten Højt Spil fra 1898 og de næste to bøger blev ikke rost. Men i 1902 rejste Sophus tre uger til udlandet, og det betød en personlig frigørelse for Karin, der i løbet af tre uger skrev den lille dagbogsroman Barnet, hendes første gennembrud. Samme år kom brevromanen Lillemor, en gotisk gyser om en barnebrud, der ender med at kaste sig i brønden. Begge blev udgivet af Gyldendal. Skrivestilen var nu ganske personlig. Begge romaner blev oversat til tysk og yderligere 10 sprog, og i årene frem til Hitlers magtovertagelse i 1933 var Karin Michaëlis en efterspurgt og omdiskuteret foredragsholder i de tysksprogede dele af Europa. I et radiointerview, som Karl Bjarnhof lavede med Karin Michaëlis i 1947, omtalte hun Barnet som den af sine romaner, hun holdt mest af.
Under 1. verdenskrig stillede Karin Michaëlis sig til rådighed for pacifismen og filantropisk arbejde i Wien. I 1930'erne hjalp hun tyskere på flugt fra Hitler og byggede træhuse til dem i sin have på Thurø. Blandt andre den tyske dramatiker Bertolt Brecht og hans kone, skuespilleren Helene Weigel blev sluset ind i Danmark på denne måde. Michaëlis støttede den kommunistiske organisation Rote Hilfe Deutschlands (RHD), der blev grundlagt i 1924 og opløst af Gestapo i 1936. Idealismen, foredragene og bøgerne om undertrykte dyr, børn, kvinder og folkeslag blev i den danske samtid opfattet som pinlige, men de skabte også Karin Maichaëlis' ry og formue – og nedbrød begge dele igen.
I løbet af 50 år skrev hun 36 romaner for voksne, 9 børnebøger, 2 selvbiografier plus mange andre bøger og en mængde avis- og tidsskriftsartikler. Centrale værker er romanen Kvindehjerter. En Brevveksling fra 1910, som Karin Michaëlis skrev sammen med skuespillerinden Betty Nansen. Samme år udkom den kontroversielle dobbeltroman Den farlige Alder og Elsie Lindtner (1912), der satte gang i Karins Michaëlis' foredragsvirksomhed rundt om i Europa. Dens hovedtema er, at kvinder er seksuelle væsner også efter overgangsalderen, hvilket dengang vakte furore. Romanen blev filmatiseret både i Tyskland, Danmark og USA. I 1914 udkom Glædens Skole om en reformskole i Wien, som veninden, den østrigske pædagog Eugenie Schwarzwald, var leder af. Romanen Syv søstre sad udkom i 1923. Bibi-bøgerne kom i syv bind 1929-39 og blev en ny, stor international succes. I disse ungpigeromaner møder læseren stationsforstanderens datter Bibi, der er moderløs, men netop derfor fri. Hun er en idealistisk pige, der rejser gratis med statsbanerne og kæmper uforfærdet for dyrenes sag. Hjertets Vagabond kom i 1930 og Mors Øjne i 1940. De to sidstnævnte romaner foregår delvist i USA. Endelig blev selvbiografierne Little Troll og Vidunderlige Verden udgivet i 1940'erne. Gennem alle årene var hun uhyre produktiv selv på sine mange rejser, og hun skrev nærmest hver dag.

# Rejser 

Allerede sammen med Sophus Michaëlis kom Karin vidt omkring. I 1904 nåede de helt til Egypten. Så ofte det var muligt, besøgte hun sine venner i Wien. Hun foretog adskillige foredragsturnéer i hele Europa og i Sovjetunionen og rejste også flere gange til USA, hvor hendes søstre boede.
Karin Michaëlis var "Europæer" med stort E. Allerede fra midten af 1920'erne erkendte hun farerne ved den voksende nationalisme og protesterede gennem skrift, tale og handling mod krig, politisk forfølgelse og undertrykkelse. Dette kan læses i mange debatindlæg fra den tid herunder i Der Fall d’Annunzio fra 1925, men også i den antiautoritære roman Den grønne Ø. Roman for ungdommen, der kom på tysk i 1933 og på dansk i 1937.
Mens Karin Michaëlis var på besøg i USA i 1939, blev hun advaret mod at rejse tilbage til Danmark på grund af nazismens fremmarch. Ligesom mange andre europæere blev hun derfor politisk flygtning i USA frem til 1946.
Som forfatter og foredragsholder tjente hun mange penge, men havde alligevel økonomiske problemer af og til. Navnlig under verdenskrigene, der afskar hende fra de største bogmarkeder, herunder det tvungne ophold i USA, hvor indtægterne var meget små.
I 1946 vendte hun tilbage til Danmark. Her blev hun tildelt Kong Christian den X.s frihedsmedalje for sin indsats for Danmark i USA under krigen, udnævntes til æresborger på Thurø og modtog stadigvæk mange besøg på trods af sit svagelige helbred.

# Litterære temaer 

Første del er en udpensling af pige- og kvindeundertrykkelse, som netop er særlig virksom, fordi kvinderne selv finder en lyst i lidelsen. Den senere del er derimod en hyldest til de barnlige, frigørende sider af kvindeligheden. Kvindelige masochister – for eksempel den opofrende moderskikkelse – er et centralt motiv i de cirka 70 værker, der udgør det store og ujævne forfatterskab, og det udfoldes med voksende dobbelthed. Et andet grundtema er forholdet mellem undertrykkelse og frigørelse, især for kvinder og børn. Hvor de tidlige romaner mest stiller skarpt på lidelse og ydmygelse, handler de senere i højere grad om kontrol af og oprør mod omverdenen, men masochisten er fortsat et grundtema. Brugen af breve og dagbøger, der giver mulighed for at fremstille en tvangfri indre monolog, er et stilistisk middel, som Karin Michaëlis mestrede i sjælden grad.

# Eftermæle 

I første halvdel af det 20. århundrede var Karin Michaëlis den mest kendte kvindelige, danske forfatter i udlandet, ikke mindst i Tyskland, Østrig og Italien. Flere af hendes romaner om forskellige kvindeskæbner og om parforholdets mange aspekter udkom i store oplag og på flere end 20 sprog, ligesom hendes skildringer af pigen Bibi hørte til de mest læste børnebøger i Europa. I dag er hun upåagtet i den brede offentlighed, men huskes og læses stadig i akademiske kredse.

# Bibliografi 

Højt Spil. København, Salmonsen (Fortællinger, 1898)
Fattige i Aanden. København, Salmonsen (Fortællinger, 1901) (oversat til tysk, 1903: Geistig Arme. Berlin. Iris)
Birkedommeren. København, Salmonsen (Roman, 1901) (oversat til tysk, 1903: Der Richter. Stuttgart. A. Juncker)
Barnet. København, Gyldendal (Roman 1902) (oversat til tysk, 1902: Das Kind. Berlin. A. Juncker)
Lillemor. København, Gyldendal (Roman 1902) (oversat til tysk, 1902: Das Schicksal der Ulla Fangel. Eine Geschichte von Jugend und Ehe. Berlin. A. Juncker)
Sønnen. København, Gyldendal (Roman 1903) (oversat til tysk, 1904: Der Sohn. Berlin. A. Juncker)
Liebe. Berlin, Verlag der "Frauen Rundschau" (Fortællinger 1903)
Hellig Enfold. København. Gyldendal (Fortællinger 1903) (oversat til tysk, 1903: Geistig Arme. Berlin. Iris-Verlag)
Gyda. København, Gyldendal (Roman 1904) (oversat til tysk, 1905: Gyda. Leipzig. Insel)
Backfische. Sommerfortælling. København, Gyldendal (Roman 1904) (skrevet under pseudonymet "Trold") (tysk, 1905: Bachfische. Eine Sommererzählung. Leipzig. Poeschel und Trepte)
Munken gaar i Enge. København, Gyldendal (Roman 1905) (tysk, 1906: Der Mönch geht auf die Wiese. Stuttgart. A. Juncker)
De smaa Mennesker. København, Gyldendal (Fortællinger 1906)
Tommelise. Fortælling. København, Gyldendal (Roman 1906) (tysk, 1909: Daumlinchen. Erzählung. Berlin. Concordia)
Ghettoens Blomst. København, Gyldendal (Roman 1907) (skrevet under pseudonymet Edmond Ralph) (tysk, 1910: Michaëlis, Karin: Rachel, ein Ghetto-Roman. Berlin. Concordia)
Kyllingessorger. En lille Roman. København, Gyldendal (Roman 1907) (tysk, 1908: Die junge Frau Jonna. Stuttgart. A. Juncker)
Over al Forstand. Fortælling. København, Gyldendal (Roman, 1907) (tysk, 1908: Über allen Verstand. Stuttgart. A. Juncker)
Betty Rosa. En ung Kvindes Roman. København, Gyldendal (Roman 1908) (tysk, 1908: Betty Rosa. Berlin. Concordia)
Tro som Guld. Fortælling. København, Gyldendal (Roman 1909) (tysk, 1911: Treu wie Gold. Berlin. S. Fischer)
Kvindehjerter. En brevveksling. København, Gyldendal (Roman 1910)(Udgivet under pseudonymet "Anonymus", der dækkede over Karin Michaëlis og Betty Nansen.)
Den farlige Alder. Breve og Dagbogsoptegnelser. København, Gyldendal (Roman 1910) (tysk, 1910: Das gefährliche Alter. Berlin. Concordia) - Dansk filmatisering 1911 og tysk filmatisering 1927
Danske Foregangsmaend i Amerika. Skrevet sammen med Joost Dahlerup. København, Gyldendal (Biografier 1910)
Elsie Lindtner. Berlin, Concordia (Roman 1911) (dansk, 1912: Elsie Lindtner. København. Gyldendal)
Jens Himmelreich und andere Erzählungen. München, Albert Langen (Fortællinger 1912)
Bogen om Kærlighed. (Skrevet under navnet Karin Michaëlis Stangeland) København, Gyldendal (Roman 1912) (tysk, 1913: Das Buch von der Liebe. München. A. Langen)
Grev Sylvains Hævn. (Skrevet under navnet Karin Michaëlis Stangeland.) København, Gyldendal (Roman 1913) (tysk, 1913: Graf Sylvains Rache. München. A. Langen)
Glædens Skole. (Skrevet under navnet Karin Michaëlis Stangeland.) København, Gyldendal (Fagbog. Pædagogik, 1914)
Hjertets drømme. Fortællinger. (Skrevet under navnet Karin Michaëlis Stangeland) København, Gyldendal (Fortællinger 1915)
Weiter leben! Kriegs Schicksale. (Skrevet under navnet Karin Michaëlis Stangeland.) München, Albert Langen (Fortællinger 1915)
En Mors Øjne. Skuespil i fire Akter. (Skrevet under navnet Karin Michaëlis Stangeland.) København, Gyldendal (Skuespil 1915) (tysk, 1915: Die heilige Lüge. München. A. Langen)
Krigens Ofre. København, Pio (Essays og fotografier 1916) (tysk, 1917: Opfer. Kriegs- und Friedenswerke an der Donau. Wien. Mainz)
Die neuen Weiber von Weinsberg. Roman. Berlin, Ullstein (Roman 1916) (dansk, 1925: Kvindelil - din Tro er stor. København. Litterært Forlag)
Atter det skilte –. Novelle. København, Gyldendal (Roman 1918) (tysk, 1919: Ehegatten. Roman. Ullstein)
Die grosse Beichte. Roman. Berlin, Ullstein (Roman 1918)
Don Juan – efter Døden. København, Steen Hasselbalch (Roman 1919)(tysk, 1921: Don Juan im Tode. Wien. Donau Verlag)
30 Dages Laan. København, Steen Hasselbalch (Roman 1920) (ungarsk, 1920: Tul a testen)
Lille unge Kone. København, Gyldendal (Roman 1921) (tysk, 1928: Harfe des Eros. Drei-Kegel-Verlag)
Mette Trap og hendes Unger. København, Gyldendal (Roman 1922) (tysk, 1925: Mette Trap. Roman. Potsdam. G. Kiepenheuer)
Syv Søstre sad. København, E. Jespersen (Roman 1923) (tysk, 1924: Die sieben Schwestern. Potsdam. Gustav Kiepenheuer)
Træet paa godt og ondt. 5 bind. København, E. Jespersen (Roman 1924-30) (tysk, 1925 - 1931: Der Baum der Erkenntnis. 5 bind. Potsdam. G. Kiepenheuer)
Pigen med Glasskaarene. Bd. 1 (1924) (tysk, 1925: Das Mädchen mit den Scherben. (Gunhilds Kindheit))
Lille Løgnerske. Bd. 2 (1925) (tysk, 1926: Die kleine Lügnerin. (Gunhilds Mädchenjahre))
Hemmeligheden. Bd. 3 (1926) (tysk, 1927: Das Geheimnis (Gunhilds Wanderjahre))
...Synd og Sorg og Fare. Bd. 4 (1928) (tysk, 1929: Sünden, Sorgen und Gefahren (Gunhild heiratet))
Følgerne. Bd. 5 (l930) (tysk, 1931: Eine Frau macht sichfrei (Gunhilds Reife))
Der Fall d'Annunzio. Potsdam, Gustav Kiepenheuer (Pamflet 1925)
Die Perlenkette. Potsdam, Gustav Kiepenheuer (Roman 1927) (dansk, 1927: Perlerne. København. E. Jespersen)
Bibi. A Little Danish Girl. Tr. Lida Siboni Hanson, New York, Doubleday, Doran (Roman for børn 1927) (dansk, 1929: Michaëlis, Karin og Hedvig Collin: Bibi. København, Jespersen & Pio) (tysk, 1929: Bibi, Lebens eines kleinen Mädchen. Berlin. H. Stuffer)
Familie Worm. Roman. Potsdam, Gustav Kiepenheuer (Roman 1928) (dansk, 1933, Omarbejdet udg.: Familien Worm. København. Jespersen & Pios)
Pigen, der smilede. København, Jespersen & Pios (Roman 1929) (tysk, 1930: Herr und Mädchen. Berlin. Kiepenheuer)
Flammende Tage. Gestalten und Fragen zur Gemeinschaft der Gesch-lechter. Dresden, Carl Reissner (Essays 1929)
Das heilige Feuer. Schicksale und Menschen. Dresden, Carl Reissner (Fortællinger og essays 1930)
Hjertets Vagabond. København, Jespersen & Pios (Roman 1930) (tysk, 1932: Vagabundin des Herzens. Berlin. G. Kiepenheuer)
Bibis store Rejse. Michaëlis, Karin og Hedvig Collin. København, Jespersen & Pios (Roman for børn 1930) (tysk 1930: Bibis grosse Reise. Berlin. H. Stuffer)
Justine. København, Jespersen & Pios (Roman 1930) (tysk, 1933: Justine. Roman. Berlin, Universitas)
Bibi og Ole. Michaëlis, Karin og Hedvig Collin. København, Jespersen & Pios (Roman for børn 1931) (tysk, 1931: Bibi und Ole. Berlin. H. Stuffer)
Bibi og de Sammensvorne. Michaëlis, Karin og Hedvig Collin. København, Jespersen og Pios (Roman for børn 1932) (tysk, 1932: Bibi und die Verschworenen. Berlin. H. Stuffer)
Die grüne Insel. Buch fur die Jugend. Berlin, Herbert Stuffer (Ungdomsroman 1933) (dansk, 1937: Den grønne Ø. Roman for Ungdommen. København. Gyldendal)
Mor. København, Jespersen & Pios (Roman 1935) (tysk, 1936: Nielsine, die Mutter. Zurich, Humanitas)
Bibi paa Ferie. Michaëlis, Karin og Hedvig Collin. København. Jespersen & Pios (Roman for børn 1935) (tysk, 1935: Bibi in Dänemark. Berlin, H. Stuffer)
Lotte Ligeglad. København, Gyldendal (Roman for børn 1936) (tysk, 1936: Die Gormsenkinder. Zurich, Humanitas)
Bibi lernt Landwirtschaft. Michaëlis, Karin og Hedvig Collin. Zurich, Rascher. (Roman for børn 1938) (dansk i to bind, 1939: Bibi bliver Landmand og Bibi og Valborg. København. Jespersen & Pios)
Mors Øjne. Roman i tre Dele. København, Fergo (Roman 1940)
Little Troll (i samarbejde med Lenore Sorsby). New York, Creative Age Press (Erindringer 1946) (tysk, 1948: Der kleine Kobold. Die Lebenserinnerungen der Dichterin. Wien. Hum-boldt-Verlag)
Vidunderlige Verden. 3 bind. København, Gyldendal (Erindringer 1948-50)
Pigen med Glaskaarene. Lille Løgnerske. Bd. 1 (1948)
Farlige Famlen. Bd. 2 (1949)
Lys og Skygge. Bd. 3 (1950)

# Litteratur 

Birgit S. Nielsen, Karin Michaëlis – en europæisk humanist, Museum Tusculanums Forlag, 2006. ISBN 978-87-635-0522-2.
Merete von Eyben, Det farlige liv - en bog om Karin Michaëlis, Tiderne Skifter, 2006. ISBN 978-87-7973-171-4.

# Eksterne henvisninger 

Karin Michaëlis på Internet Movie Database (engelsk)
Karin Michaëlis på Filmdatabasen 
Karin Michaëlis på danskefilm.dk
Karin Michaëlis på danskfilmogtv.dk
Karin Michaëlis hos Internet Broadway Database (engelsk)
Karin Michaëlis
Dansk Kvindebiografisk Leksikon – Karin Michaëlis
Karin Michaëlis Selskabet
Karin Michaëlis på Dansk Forfatterleksikon
