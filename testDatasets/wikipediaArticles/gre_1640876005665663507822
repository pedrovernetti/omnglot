
## Ομήρειο Παρθεναγωγείο Σμύρνης

Το Ομήρειο Παρθεναγωγείο της Σμύρνης υπήρξε ένα ιστορικό ελληνικό σχολείο, στα τέλη του 19ου και στις αρχές του 20ού αιώνα, εποχή που στη Σμύρνη κυριαρχούσε το ελληνικό στοιχείο.

# Το παρελθόν 

Ομήρειον Παρθεναγωγείον Σμύρνης (1881-1922)
Το «Ομήρειον Παρθεναγωγείον» ιδρύθηκε το 1881, ως ανώτατο παρθεναγωγείο με διδασκαλείο, από τη «Φιλεκπαιδευτική Εταιρεία Σμύρνης», με πρωτοβουλία του Παύλου Αθηνογένη και του Διονυσίου Μαρκοπούλου. Αρχικά ονομαζόταν «Ελληνικόν Παρθεναγωγείον Σμύρνης». Το 1886 απέκτησε την επωνυμία «Ομήρειον» προς τιμήν του Ομήρου, του οποίου μία από τις πιθανές πατρίδες ήταν η αρχαία Σμύρνη.
Ήταν πλήρες 11τάξιο με δυο τάξεις νηπιαγωγείου, πέντε ελληνικού σχολείου και τέσσερις γυμνασίου. Θεωρείτο ισότιμο με το Αρσάκειο και ήταν αριστοκρατικό σχολείο. Σε αυτό φοιτούσαν 300 περίπου μαθήτριες, οι αποκαλούμενες "Ομηρειάδες". Οι απόφοιτες έπαιρναν πτυχίο δασκάλας και γίνονταν δεκτές στο Πανεπιστήμιο Αθηνών χωρίς εξετάσεις.
Στο «Ομήρειον» διδάσκονταν έξι γλώσσες (ελληνικά, γαλλικά, αγγλικά, γερμανικά, ιταλικά και αρμένικα), θρησκευτικά, φιλοσοφικά, γραμματολογία (αρχαία και νέα), μαθηματικά, ιστορία, γεωγραφία, φυσική, χημεία, φυσική ιστορία, κοσμογραφία, μουσική, φωνητική, χορός, ιχνογραφία, εργόχειρα και γυμναστική.
Στεγαζόταν σε ένα καλλιμάρμαρο νεοκλασικό κτίριο, το οποίο χτίστηκε το 1886 σε σχέδια του Ξενοφώντος Λάτρη. Είχε μεγάλες ηλιόλουστες αίθουσες, βιβλιοθήκη με 10.000 τόμους, γυμναστήριο, σχολικό κήπο και μεγάλη αίθουσα τελετών με μαρμάρινες προτομές του Ομήρου, του Σωκράτη, του Πλάτωνα και του Ρήγα και προσωπογραφίες επιφανών ανδρών. Το 1922 το κτίριο κάηκε κατά την καταστροφή.
Το 1920 είχε 11 καθηγητές, 11 δασκάλες και 250 μαθήτριες.
Μοναδική διευθύντριά του ως το 1922 υπήρξε η Ελένη Λουίζου.

# Η συνέχεια 

Ομήρειο Γυμνάσιο Νέας Σμύρνης (1971 ως σήμερα)
Την ιστορική συνέχεια του "Ομηρείου Παρθεναγωγείου Σμύρνης" αποτελεί το "2ο Γυμνάσιο Νέας Σμύρνης", το οποίο φέρει την επωνυμία "Ομήρειο". Μετά την καταστροφή του 1922 οι πρόσφυγες από τη Σμύρνη εγκαταστάθηκαν στη Νέα Σμύρνη. Αμέσως φρόντισαν για την εκπαίδευση. Σε ανάμνηση των σπουδαίων εκπαιδευτηρίων της Σμύρνης ονόμασαν "Ευαγγελική" το Γυμνάσιο Αρρένων της πόλης και "Ομήρειο" το Γυμνάσιο Θηλέων. Το χρονικό της επανίδρυσης και της επαναφοράς της επωνυμίας έχει ως εξής.

Το 1934 ιδρύθηκε το "Μικτό Γυμνάσιο Ν. Σμύρνης", το οποίο στεγάστηκε στο κτίριο "Τσακίρη" στην πλατεία Ν. Σμύρνης και το 1935 ονομάστηκε "Ευαγγελική Σχολή".
Τον Ιανουάριο 1940 το "Τμήμα Θηλέων" της Ευαγγελικής μεταφέρθηκε στο κτίριο "Νεσλιχανίδη", στην οδό Πλαστήρα 88 και Τράλλεων, στο οποίο την περίοδο 1932-38 λειτούργησε το ιδιωτικό σχολείο του Παν. Νεσλιχανίδη "Ελληνικόν Εκπαιδευτήριον Ν. Σμύρνης".
Το 1946-47 το "Τμήμα Θηλέων" αποσπάστηκε από την Ευαγγελική και αποτέλεσε το "Γυμνάσιο Θηλέων Ν. Σμύρνης". Για πολλά χρόνια συστεγαζόταν με την Ευαγγελική στα κτίρια της οδού Αγ. Ανδρέου δίπλα στο γήπεδο Πανιωνίου και "Τσακίρη" στην πλατεία Ν. Σμύρνης, το λεγόμενο "Παράρτημα".
Το 1971 εγκαταστάθηκε στο σχολικό συγκρότημα της οδού Νικομηδείας 7-9 με το όνομα "Α΄ Γυμνάσιον Θηλέων". Το ίδιο έτος ιδρύθηκε και το "Β΄ Γυμνάσιον Θηλέων" που αργότερα έλαβε την επωνυμία "Κεντρικόν".
Το 1973 πήρε την επωνυμία "Ομήρειον" με απόφαση του Υπ. Παιδείας.
Το 1976 το παλιό εξατάξιο γυμνάσιο χωρίστηκε σε τριτάξιο γυμνάσιο και τριτάξιο λύκειο.
Το 1979 από γυμνάσιο θηλέων μετατράπηκε σε μικτό, όπως όλα τα σχολεία της Ν. Σμύρνης, οπότε έγινε νέα αρίθμηση των σχολείων. Έτσι μετονομάστηκε σε "2ο Γυμνάσιο Ν. Σμύρνης". Η επωνυμία "Ομήρειον" δεν καταργήθηκε αλλά με τις διαδοχικές μεταβολές η χρήση της ατόνησε.
Το 1996, με ομόφωνη απόφασή του, το Σχολικό Συμβούλιο του 2ου Γυμνασίου αποφάσισε να επαναφέρει την ιστορική επωνυμία και προώθησε τη διαδικασία στα αρμόδια διοικητικά όργανα.
Από το σχολικό έτος 1998-99, με απόφαση του Υπ. Παιδείας, το 2ο Γυμνάσιο Νέας Σμύρνης μετονομάστηκε σε 2ο ΓΥΜΝΑΣΙΟ Ν. ΣΜΥΡΝΗΣ "ΟΜΗΡΕΙΟ". Λίγα χρόνια αργότερα την επωνυμία "Ομήρειο" απέκτησε και το 2ο Ενιαίο Λύκειο Ν. Σμύρνης ως συνέχεια του παλαιού εξαταξίου Ομηρείου Α΄ Γυμνασίου Θηλέων.

# Οι διευθυντές του Ομηρείου 

Ομήρειον Παρθεναγωγείον Σμύρνης 
Λουίζου Ελένη (1881-1922).
Α΄ Γυμνάσιο Θηλέων Ν. Σμύρνης "Ομήρειον"
Σαλούρος Γεώργιος (;1971-1976)
2ο Γυμνάσιο Ν. Σμύρνης "Ομήρειο"
Λυμπερόπουλος Νικόλαος (1976-1979).
Μπογιατζή Αικατερίνη (1979-1981).
Παπαγεωργίου Δημήτριος (1981-1985).
Δαουλτζή Ελευθερία (1985-1994).
Κρητικίδου Καλλιόπη (1994-2003).
Κοκκινάκη Μαρία (2003-2007).
Κοκκότης Γρηγόριος (2007-2010).
Μπελίτσος Θεόδωρος (2010-2011).
Μπούρα Σοφία (2011-2014)
Χάνδρου Κυριακή (2014-2015)
Καϊνού Ελένη (2015-;)
2ο Ενιαίο Λύκειο Ν. Σμύρνης "Ομήρειο"
Σαλούρος Γεώργιος (1976-;)
Μπάμιου .... (;-1980)
Σπάρου Παναγιώτα (1980-1994).
Γραμματικόπουλος Παναγιώτης (1994-1997).
Ιωαννίδης Γρηγόριος (1997-2004).
Σαμαρτζή Βασιλική (2004-2014).
Καββαδάς Ιωάννης (2014-;)

# Επιφανείς απόφοιτοι 

Άλκηστις Πρωτοψάλτη, τραγουδίστρια
Τζένη Βάνου, τραγουδίστρια
Βασιλική Λαβίνα, τραγουδίστρια
Γιώργος Πυρπασόπουλος, ηθοποιός
Κωνσταντίνος Φύκας, παραολυμπιονίκης κολύμβησης
Γιώργος Καράγκουτης, παγκόσμιος πρωταθλητής νέων μπάσκετ
Γιώργος Καλαϊτζής, παγκόσμιος πρωταθλητής νέων μπάσκετ

# Παραπομπές 

# Πηγές 

Θ. Μπελίτσου, "Τα σχολεία της ελληνικής Σμύρνης στις αρχές του 20ού αιώνα", 1993.
Θ. Μπελίτσου, "Από τη Σμύρνη στη Νέα Σμύρνη - Σύντομο ιστορικό χρονικό της πόλης μας», έκδ. Ομηρείου Γυμνασίου Ν. Σμύρνης, 1997.
"Εκδηλώσεις - Δραστηριότητες - Πρωτοβουλίες", έκδ. Ομηρείου Γυμνασίου Ν. Σμύρνης, σχ. έτος 2004-2005.
2ο Γυμνάσιο Νέας Σμύρνης "Ομήρειο"

# Εξωτερικοί σύνδεσμοι 

Εγκαίνια συγκροτήματος Ομηρείου Ν. Σμύρνης
