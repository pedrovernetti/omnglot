
## Opel Adam

Το Opel Adam είναι ένα αυτοκίνητο πόλης της κατηγορίας A, που παράγεται από τη γερμανική αυτοκινητοβιομηχανία Opel. Η παραγωγή του ξεκίνησε τον Νοέμβριο του 2012 και άρχισε να πωλείται τον Ιανουάριο του 2013. Το συγκεκριμένο μοντέλο μοιράστηκε και η βρετανική Vauxhall, που είναι η δίδυμη δεξιοτίμονη εταιρεία των μοντέλων της Opel ειδικά για το Ηνωμένο Βασίλειο, όπου και κυκλοφόρησε ως Vauxhall Adam. Το όνομά του, αποτελεί αναφορά στον ιδρυτή της αυτοκινητοβιομηχανίας, Adam Opel.

# Εισαγωγή 

Το μοντέλο εξελίχθηκε με σκοπό τη δημιουργία ενός ισχυρού εκπροσώπου της εταιρείας στην κατηγορία A και παρουσιάστηκε επίσημα στις 22 Σεπτεμβρίου 2012, μαζί με τον εορτασμό των 150 ετών της Opel. Η αρχική παρουσίαση έγινε μόνο σε δημοσιογράφους και στο Διαδίκτυο, ενώ λίγο μετά εκτέθηκε και στο ευρύ κοινό στο Διεθνές Σαλόνι του Παρισιού, το οποίο διήρκησε από τις 28 Σεπτεμβρίου έως τις 14 Οκτωβρίου 2012. Η παραγωγή του ξεκίνησε στα τέλη Νοεμβρίου του 2012, αρχικά με βραδείς ρυθμούς, αλλά στις 10 Ιανουαρίου 2013 μπήκε σε κανονική μαζική παραγωγή και τελικώς λανσαρίστηκε στις 19 Ιανουαρίου 2013.
Κατασκευάζεται αποκλειστικά στο εργοστάσιο της Opel στο Άιζεναχ (Opelwerk Eisenach) της Γερμανίας, στο οποίο και επενδύθηκαν τότε 190 εκατομμύρια ευρώ. Αποτελεί τη μικρότερη εκδοχή του Opel Corsa τέταρτης γενιάς, το οποίο ανήκει στην κατηγορία Β. Μάλιστα το Adam βασίστηκε σε μια κοντύτερη εκδοχή της πλατφόρμας του Corsa D και είναι αυστηρά 4-θέσιο και διατίθεται μόνο σε 3-πορτη εκδοχή αμαξώματος, με συνολικό μήκος στα 3,70 μέτρα.

# Εκδοχές 

Το Adam κυκλοφορεί σε τρεις εκδόσεις: στην έκδοση JAM, σε διαφορετικές χρωματικές αποδόσεις, στην έκδοση GLAM, μια πιο απλή και σοβαρή έκδοση, και την έκδοση SLAM, που είναι η πιο σπορ του μοντέλου. Η ποικιλία των χρωμάτων είναι μεγάλη, από το αμάξωμά του μέχρι και την οροφή, ενώ οι προβολείς του είναι τύπου LED και με ιδιαίτερο σχεδιασμό. Το μέγεθος της ζάντας εξαρτάται από την έκδοση και κυμαίνεται από 15 μέχρι και 18 ίντσες.

Έχει κατασκευαστεί και έκδοση τύπου μικρού crossover, από τον Ιούλιο του 2014, γνωστή ως Opel Adam Rocks, που έχει την ίδια πλατφόρμα, πλην όμως φέρει σαφώς περισσότερα πλαστικά. Τα φτερά του αμαξώματος και το ύψος του αυτοκινήτου έχουν αυξηθεί σημαντικά.

# Κινητήρες 

Όλοι οι κινητήρες του Adam είναι βενζίνης και αρχικά ήταν όλοι 4-κύλινδροι σε σειρά (I4) και προδιαγραφών καυσαερίων Euro 5. Τον Ιούλιο του 2014 όμως, μπήκε στην παραγωγή και ένας εντελώς καινούριος 3-κύλινδρος σε σειρά (I3) και 1.0 λίτρου, εξ ολοκλήρου από αλουμίνιο, με τούρμπο, απευθείας ψεκασμό καυσίμου, μεταβλητό χρονισμό βαλβίδων, αντλία λαδιού 2 σταδίων, αντικραδασμική σταθερότητα και ακουστική ηχομόνωση. Μάλιστα συνδυάστηκε εξ αρχής με ένα εντελώς νέας σχεδίασης 6-τάχυτο μηχανικό κιβώτιο (κάτι σχετικά ασυνήθιστο για κυβισμό 1.0 λίτρου), με βάρος μόλις 37 κιλά και 30% ελαφρύτερο από το 5-τάχυτο μηχανικό. Ήταν και ο πρώτος κινητήρας του Adam που εκπλήρωσε τις αυστηρές προδιαγραφές καυσαερίων Euro 6.
Στο Σαλόνι Αυτοκίνητου της Γενεύης τον Μάρτιο του 2014 παρουσιάστηκε η S έκδοση του Adam, με υπερτροφοδοτούμενο βενζινοκινητήρα στα 1.4 λίτρα, που αντί των 100 ίππων της βασικής έκδοσης των 1.4 λίτρων, αποδίδει 150 ίππους. Η παραγωγή του, ξεκίνησε τον Νοέμβριο του 2014 και πληρούσε επίσης τις προδιαγραφές Euro 6, ενώ μέσα στον ίδιο μήνα, και οι άλλοι κινητήρες του Adam άλλαξαν όλοι από Euro 5 σε Euro 6.
Αντιθέτως, δεν προσφέρθηκε ποτέ κινητήρας ντίζελ στο μοντέλο, καθώς θεωρήθηκε ότι θα επέφερε μεγάλη αύξηση στο συνολικό βάρος ενός αυτοκινήτου μικρών διαστάσεων, λόγω του σημαντικά μεγαλύτερου βάρους των πετρελαιοκινητήρων αντίστοιχου κυβισμού.

Η έκδοση R2 είναι η έκδοση τύπου ράλλυ, δηλαδή για αγωνιστικούς σκοπούς και φυσικά της κατηγορίας R2. Εισήχθη τον Μάρτιο του 2013 στο Σαλόνι Αυτοκίνητου της Γενεύης και φέρει βενζινοκινητήρα 1.6 λίτρων, ισχύος 190 hp στις 7.750 στροφές / λεπτό και ροπής 190 N·m στις 6.200 στροφές / λεπτό, και 5-τάχυτο μηχανικό κιβώτιο.

# Τελική διακοπή 

Στις 10 Οκτωβρίου 2018, η Opel ανακοίνωσε επίσημα το μεσοπρόθεσμο πλάνο για την παλέτα των μοντέλων που θα έχει το 2020. Για την ακρίβεια, από τις αρχές του 2019 έως τα τέλη του έτους 2020, η Opel θα λανσάρει 8 νέα ή ανανεωμένα μοντέλα, ενώ τα Adam, Karl και Cascada θα καταργηθούν το αργότερο στα τέλη του 2019. Ειδικότερα για το Adam δεν θα υπάρξει διάδοχος, λόγω χαμηλών πωλήσεων, οι οποίες δεν έφτασαν ποτέ στα αναμενόμενα επίπεδα.

# Αναφορές 

# Εξωτερικοί σύνδεσμοι 

Η επίσημη ελληνική ιστοσελίδα του Opel Adam
