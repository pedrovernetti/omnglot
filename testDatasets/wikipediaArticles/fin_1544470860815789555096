
## Fetihién moskeija

Fetihién moskeija tai Fethiyen moskeija (kreik. Φετιχιέ τζαμί, Fetihié tzamí, turk. Fethiye Camii, ”Valloituksen moskeija”) on entinen moskeija Ateenassa Kreikassa. Se sijaitsee Roomalaisen agoran arkeologisen alueen pohjoislaidalla Aérideen kaupunginosassa Plákassa.

Moskeija on rakennettu noin vuonna 1668–1670. Sen nimi viittaa kuitenkin ilmeisesti paikalla aiemmin olleeseen moskeijaan, joka rakennettiin 1400-luvun jälkimmäisellä puoliskolla sen jälkeen, kun Mehmed II Valloittaja oli vieraillut Ateenassa vuonna 1458. Tämän vuoksi myös paikalla nykyisin oleva rakennus on joskus ajoitettu virheellisesti 1400-luvulle. Alkuperäisen moskeijan tarkoituksena oli juhlistaa Konstantinopolin valloitusta. Se rakennettiin keskibysanttilaisen basilikakirkon paikalle. Rakennus tunnettiin myös nimellä ”Vehnätorin moskeija” (τζαμί του Σταροπάζαρου, Tzamí tou Staropázarou), koska se sijaitsi lähellä toria.Vuosien 1687–1688 venetsialaisvalloituksen aikana moskeija toimi katolisena Dionysios Areopagitalle pyhitettynä kirkkona. Tämän jälkeen se toimi jälleen moskeijana osmanivallan ajan loppuun vuoteen 1821 saakka. Tämän jälkeen rakennusta käytettiin jonkin aikaa Muusien ystävien kouluna. Vuodesta 1843 se oli Kreikan armeijan käytössä sekä muun muassa vankilana. Nykyisin rakennus on Ateenan arkeologisen seuran omistuksessa. Se on osa Roomalaisen agoran arkeologista aluetta ja toimii arkeologisen aineiston säilytyspaikkana.Moskeijan yhteydessä oli aiemmin minareetti, mutta se purettiin 1800-luvulla. Nykyisin moskeijaa pidetään yhtenä merkittävimmistä osmaniajan jäänteistä Ateenassa. Turkki on vaatinut rakennuksen avaamista jälleen moskeijaksi.

# Lähteet 

# Aiheesta muualla 

 Kuvia tai muita tiedostoja aiheesta Fetihién moskeija Wikimedia Commonsissa
