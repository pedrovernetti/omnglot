
## Arabiasali

Arabiasali on Helsingin Arabianrannassa sijaitseva konserttisali. Se toimii Helsingin pop- ja jazzkonservatorion ja Metropolia-ammattikorkeakoulun harjoitussalina, minkä lisäksi sitä vuokrataan ulkopuolisille konserttien ja muiden tilaisuuksien järjestämiseen.Vuonna 1995 valmistunut sali oli Suomen ensimmäinen sähköistetyn musiikin ehdoilla rakennettu konserttisali. Se on osa Pop- ja jazzkonservatorion kiinteistöä, joka kunnostettiin Arabian vanhaan posliinitehtaaseen aiemmin Oulunkylässä toimineen musiikkioppilaitoksen uusiksi toimitiloiksi. Arabiasali on uudisrakennus, jonka arkkitehti Mauri Tommila suunnitteli sointumaan yhteen vanhojen tiilirakennusten kanssa. Salirakennuksen julkisivupintana on ruostepintainen säänkestävä teräs, ja lämpiö on lasiseinäinen.Arabiasalissa on 236-paikkainen nouseva katsomo, joka on moottoroitu ja siirrettävissä syrjään, jolloin permannolle mahtuu jopa 500 henkilöä. Erityisesti rytmimusiikin esittämiseen varustetussa salissa on ajanmukainen digitaalinen äänentoisto- ja valaistustekniikka sekä Steinway-flyygeli. Salissa on myös kokousteknistä varustelua, joka mahdollistaa muun muassa kokousten digitaalisen monikameratallennuksen. Sali soveltuu myös musiikkiteatterin käyttöön. Salin akustiikan on suunnitellut Henrik Möller.Arabiasalin yhteydessä on myös pienempi, noin 60-paikkainen Galleriasali sekä kahdella soittotilalla varustettu äänitysstudio.

# Lähteet 

