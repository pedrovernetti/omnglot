
## Ιωάννης Τσικόπουλος

Ιωάννης Τσικόπουλος (1839-1912) Ο Ιωάννης Τσικόπουλος γεννήθηκε στο Καταφύγι Πιερίων το 1839. Τα πρώτα του γράμματα τα έμαθε στη γενέτειρά του. Το Καταφύγι ήταν μια από τις λίγες προνομιούχες Κοινότητες της Μακεδονίας που στα δύσκολα χρόνια της τουρκοκρατίας διέθεταν οργανωμένο σχολείο. Σύμφωνα με πληροφορίες, στο ορεινό Καταφύγι λειτουργούσε σχολείο αρκετά χρόνια πριν από την Επανάσταση του 1821. Πολύ αργότερα, κατά το τελευταίο τέταρτο του 19ου αιώνα, το σχολείο αυτό εξελίχθηκε σε πρότυπη Αστική Σχολή, ένα λαμπρό εκπαιδευτικό ίδρυμα με ξεχωριστή προσφορά και συμβολή στον αγώνα για τη μόρφωση και αφύπνιση του Ελληνισμού της Δυτικής Μακεδονίας. Αξίζει μάλιστα να σημειωθεί ότι, όταν ο νεαρός Τσικόπουλος, παιδί 7-8 χρόνων, άρχισε να μαθαίνει γραφή και ανάγνωση, το ιστορικό σχολείο του Καταφυγίου υιοθετούσε την καινοτόμο για την εποχή του εκπαιδευτική μέθοδο της αλληλοδιδακτικής. Δεν αρκέστηκε όμως στα πρώτα αυτά γράμματα και συνέχισε τις σπουδές του στα σχολεία του γειτονικού Βελβενδού και Σιάτιστας. Μέχρι τις αρχές της δεκαετίας του 1860 δίδαξε ως αλληλοδιδάκτης σε σχολεία της περιοχής Κοζάνης. Δεν περιορίστηκε όμως σ’αυτή τη δραστηριότητα. «Φύσις δεξιά και οργώσα προς τα γράμματα», όπως αναφέρει ο Ι.Δέλλιος (Μακεδονικόν Ημερολόγιον Παμμακεδονικού Συλλόγου Αθηνών, Αθήναι 1913, σ.238), θέλησε να ακολουθήσει πανεπιστημιακές σπουδές. Καθώς στη Μακεδονία Πανεπιστήμιο τα χρόνια εκείνα δεν υπήρχε, αναγκάστηκε να ξενιτευτεί στην Αθήνα και αφού έδωσε με επιτυχία εξετάσεις, μπήκε το έτος 1863 στη Φιλοσοφική Σχολή του Πανεπιστημίου Αθηνών. Οι σπουδές του διήρκεσαν 4 χρόνια και μετά το τέλος τους επέστρεψε στην πατρίδα του. Οι αξιώσεις των Βουλγάρων για ίδρυση αυτοκέφαλης Εκκλησίας διαγράφουν δυσάρεστες προοπτικές και δεν προμηνύουν τίποτε καλό για τους υπόδουλους Μακεδόνες, που ωστόσο συνέχιζαν να ελπίζουν και αγωνίζονται για τη γρήγορη πραγμάτωση των εθνικών τους πόθων. Τώρα, εκτός του Οθωμανού δυνάστη, έπρεπε να αντιμετωπιστεί και ο Βουλγαρικός εθνικισμός που άρχισε επικίνδυνα να απλώνεται στη Μακεδονική γη υποκινούμενος και ενθαρρυνόμενος από τους Τούρκους. Στην κρίσιμη αυτή φάση του αγώνα το όπλο της παιδείας είχε να παίξει σημαντικό και αποφασιστικό ρόλο. Οι δάσκαλοι έπρεπε να μπουν στην πρώτη γραμμή, πρωτομάχοι και σημαιοφόροι της εθνικής αποστολής. Ο Τσικόπουλος λοιπόν, υπο διαφορετικές συνθήκες θα μπορούσε μετά τις πανεπιστημιακές σπουδές, να κάνει λαμπρή καριέρα στην ελεύθερη Ελλάδα. Η φωνή της σκλαβωμένης Πατρίδας όμως δεν του επέτρεπε ούτε σκέψη για κάτι τέτοιο. Το 1867 επέστρεψε αμέσως στη Μακεδονία και ανέλαβε τη διεύθυνση της περίφημης Αστικής Σχολής Κοζάνης. Στην Κοζάνη εργάστηκε επί 4 χρόνια και στη συνέχεια δίδαξε μέχρι το 1878 στα Βοδενά (Έδεσσα) και Θεσσαλονίκη. Στη Θεσσαλονίκη, εκτός του εκπαιδευτικού του έργου, είχε και πλούσια κοινωνική δραστηριότητα συμμετέχοντας ενεργά στη δράση του νεοϊδρυθέντος Φιλεκπαιδευτικού Συλλόγου Θεσσαλονίκης, ενός πολιτιστικού σωματείου με κύριο σκοπό την ενίσχυση και διάδοση των ελληνικών γραμμάτων τόσο στη Θεσσαλονίκη, όσο και στα περίχωρά της. Ο νεαρός Τσικόπουλος υπήρξε ένα από τα πιό δραστήρια στελέχη του συλλόγου συμμετέχοντας ενεργά όχι μόνο στις διοικητικές του επιτροπές, αλλά και σε άλλες εκδηλώσεις και δραστηριότητές του.
 Το 1878 καλείται να προσφέρει τις υπηρεσίες του στις Σέρρες. Την εποχή εκείνη οι Σέρρες ήταν το μεγαλύτερο οικονομικό και πνευματικό κέντρο της Ανατολικής Μακεδονίας με μακρά εκπαιδευτική παράδοση που χρονολογείται από τα τέλη του 17ου αιώνα. Η προπαγάνδα των Βουλγάρων συνεχίζεται εντονότερη και απλώνεται επικίνδυνα στο χώρο της Ανατολικής Μακεδονίας. 
 Το 1878, χρονιά του ρωσσο-τουρκικού πολέμου, η κατάσταση οξύνεται επικίνδυνα με την υπογραφή της γνωστής συνθήκης του Αγίου Στεφάνου που παρέδιδε όλη σχεδόν τη Μακεδονία στη Βουλγαρία και η οποία τελικά ανατράπηκε λίγο αργότερα στο συνέδριο του Βερολίνου. Είναι φανερό ότι ο Ελληνισμός της Μακεδονίας περνάει τις πιο κρίσιμες και δύσκολες ώρες του αγώνα του. Μέσα σε τέτοιες συνθήκες έρχεται ο Τσικόπουλος στις Σέρρες, ένα από τα θέατρα του σκληρού και ανελέητου Μακεδονικού Αγώνα. Υπηρέτησε στις Σέρρες αρχικά ως διευθυντής του ημιγυμνασίου της πόλης και αργότερα ως καθηγητής των Ελληνικών στο Παρθεναγωγείο, ένα από τα πιο αξιόλογα εκπαιδευτήρια της Μακεδονίας. Εργάζεται σκληρά και αδιάκοπα, και τις ώρες που δεν διδάσκει στα σχολεία τις αφιερώνει, βοηθώντας από υπεύθυνες διοικητικές θέσεις, στη δράση του Μακεδονικού Φιλεκπαιδευτικού Συλλόγου Σερρών. Στην Ανατολικομακεδονική μεγαλόπολη παρέμεινε μέχρι το 1904, δηλαδή επί 25 ολόκληρα χρόνια. Είναι η περίοδος που στις Σέρρες πραγματοποιείται ένας πρωτοφανής εκπαιδευτικός και πολιτιστικός οργασμός, που όμοιό του δεν ξαναγνώρισε η πόλη ως την απελευθέρωσή της. Η συμβολή του Καταφυγιώτη λογίου ήταν μεγάλη. Όπως παρατηρεί ο Πέτρος Πέννας στο βιβλίο του για την Ιστορία των Σερρών ‘’...ο Τσικόπουλος πράγματι ηνάλωσε την ζωήν του προάγων την παιδείαν εν Σέρραις...’’.
 Από τις Σέρρες, προχωρημένης πια ηλικίας, καλείται πάλι στη Θεσσαλονίκη. Παρά το ότι ήταν ήδη 65 ετών και αντιμετώπιζε προβλήματα υγείας, συνέχισε στη Μακεδονική πρωτεύουσα να προσφέρει τις πολύτιμες υπηρεσίες του σοφού δασκάλου ως καθηγητής των Ελληνικών στο νεοϊδρυθέν υποδιδασκαλείο. Εκεί εργάστηκε ως το 1911. Τη χρονιά εκείνη το τότε ανεξάρτητο Ελληνικό κράτος, εκτιμώντας το έργο του και ιδίως τις σπουδαίες μελέτες του για τη δημοτική γλώσσα, αλλά και τη βαθειά γνώση της τουρκικής, τον κάλεσε στην Αθήνα για να εργαστεί ως συντάκτης του μεγάλου Ιστορικού Λεξικού της Ελληνικής Γλώσσας. Ο Τσικόπουλος ήταν ήδη πολύ ηλικιωμένος. Εργάστηκε στη σύνταξη του λεξικού για ένα περίπου χρόνο και την 1η Ιουλίου 1912 ήσυχα και αθόρυβα, όπως έζησε σ’όλη του τη ζωή, άφησε την τελευταία του πνοή σκυμμένος πάνω στα χειρόγραφα των αγαπημένων του μελετών για την Ελληνική Γλώσσα.

 Δημ.Κρήτος
