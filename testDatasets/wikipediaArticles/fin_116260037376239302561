
## Frozen 2

Frozen 2 (tyyliteltynä Frozen II) on vuonna 2019 ensi-iltansa saanut Disneyn animaatioelokuva. Se on jatko-osa vuoden 2013 elokuvalle Frozen – huurteinen seikkailu. Jatko-osassa kuningatar Elsan täytyy selvittää totuus taikavoimiensa alkuperästä pelastaakseen valtakuntansa.
Elokuva tuli elokuvateattereihin Yhdysvalloissa ja muualla maailmassa 22. marraskuuta 2019. Suomessa Frozen 2 saa ensi-iltansa joulupäivänä 25. joulukuuta 2019. Ääninäyttelijöinä toimivat pääosin samat henkilöt kuin edellisessä elokuvassa.

# Juoni 

Vastaus kysymykseen, miksi kuningatar Elsa sai syntyessään taikavoimat, vetää häntä puoleensa ja uhkaa hänen kuningaskuntaansa Arendellea. Yhdessä prinsessasiskonsa Annan, Kristoffin, Olafin ja Svenin kanssa hän lähtee vaaralliselle mutta merkittävälle matkalle.

Elokuva käynnistyy, kun Arendellen kuningas Agnar kertoo nuorille lapsilleen Elsalle ja Annalle tarinan heidän isoisästään kuningas Runarista, joka teki sopimuksen lumotussa metsässä asuvan heimon kanssa padon rakentamisesta lumottuun metsään. Syntyi taistelu, joka johti Runarin kuolemaan. Taisto suututti metsän veden, tulen, maan ja ilman elementtihenget. Henget katosivat ja loivat metsään sumun, joka peitti kaiken alleen. Runarin poika Agnar pakeni täpärästi tuntemattoman pelastajan avustuksella.
Kolme vuotta ensimmäisen elokuvan tapahtumien jälkeen, Arendellen kuningatar Elsa juhlii syksyä valtakunnassa nuoremman sisarensa prinsessa Annan, lumiukko Olafin, Kristoffin ja poro Svenin kanssa. Kun Elsa kuulee mystisen äänen kutsuvan häntä, hän seuraa sitä ja herättää vahingossa elementtihenget, mikä pakottaa kaikkia pakenemaan valtakunnasta. Peikkopappa ja muut peikot, jotka ovat tietoisia tilanteesta, saapuvat Arendelliin ja pappa kertoo, että heidän on saatava asiat kuntoon selvittämällä totuus valtakunnan historiasta.
Elsa, Anna, Olaf, Kristoff ja Sven lähtevät lumottuun metsään seuraten mysteerisiä ääniä. Kun Elsa koskettaa sumua, ilmanhenki ilmestyy tornadon muodossa ja pyyhkäisee kaikki pyörteeseen. Elsa pysäyttää sen muodostamalla joukon jääveistoksia. Siskokset huomaavat veistosten olevan kuvia heidän isänsä menneisyydestä ja että heidän äitinsä, kuningatar Iduna, oli heimon jäsen ja heidän isänsä Agnarin mysteeripelastaja. He kohtaavat heimon ja joukon Arendellin sotilaita, jotka sotivat keskenään ennen kuin tulenhenki ilmestyy. Elsa huomaa hengen olevan villiintynyt, maaginen salamanteri ja rauhoittaa sen. Elsa ja Anna onnistuvat välittämään aselevon Arendellin sotilaiden ja heimon välille kertomalla, että heidän äitinsä kuului heimoon ja heidän isänsä oli kotoisin Arendellista. Elsa saa myöhemmin selville, että on olemassa viideskin henki, joka tulee yhdistämään ihmiset ja luonnon taian.
Elsa jatkaa matkaansa pohjoiseen Annan ja Olafin kanssa, ja Kristoff sekä Sven jäävät jälkeen. He löytävät vanhempiensa laivanhylyn ja kartan Ahtohallaniin. Ahtohallan on tarunomainen joki, josta heidän äitinsä kertoi löytyvän kaikki menneisyyden vastaukset. Elsa päättää jatkaa matkaa yksin ja lähettää Annan sekä Olafin turvaan. Elsa onnistuu kesyttämään näkin, vedenhengen, joka vartioi meritietä Ahtohallaniin. Päästyään Ahtohallaniin Elsa saa tietää, että mysteerinen ääni, joka kutsui häntä, on hänen äitinsä Iduna. Elsan taikavoimat olivat lahja luonnon taialta siitä hyvästä, että Iduna epäitsekkäästi pelasti Agnarin ja teki näin Elsasta viidennen hengen.
Elsa saa selville, että padon rakentaminen lumottuun metsään oli kuningas Runarin juoni vähentää heimon resursseja, koska tämä ei pitänyt heimon yhteydestä taikuuteen, ja Runar itse aiheutti konfliktin tappamalla heimon johtajan. Elsa lähettää tämän tiedon Annalle ennen jäätymistään Ahtohallanin vaarallisimmalla alueella, mikä johtaa Olafin katoamiseen.
Anna saa Elsan viestin ja päättää tuhota padon, jotta rauha saadaan solmittua. Hän löytää ja herättää valtavat maanhenget ja johdattaa ne kohti patoa. Jättiläiset heittävät lohkareita kohti Annaa, mutta ne osuvat patoon ja murtavat sen. Tämä saa aikaan tulva-aallon, joka vyöryy kohti Arendellea. Elsa sulaa ja pelastaa kuningaskunnan kääntämällä aallon muualle.
Kun sumuseinämä katoaa, Elsa pääsee Annan luokse ja herättää Olafin henkiin. Kristoff kosii Annaa, joka vastaa myöntävästi. Elsa kertoo, että hän ja Anna ovat nyt yhteys ihmisten ja taikahenkien välillä. Annasta tulee Arendellen uusi kuningatar ja Elsasta lumotun metsän suojelija, joka kylläkin vierailee säännöllisesti kuningaskunnassa.
Lopputekstien jälkeisessä kohtauksessa Olaf vierailee Elsan jääpalatsissa ja kertoo edellisestä elokuvasta tutulle Vaahtokarkki-lumihirviölle kokemuksistaan.

# Äänirooleissa 

Muissa suomenkielisissä rooleissa mm.: Vilppu Uusitalo, Petri Hanttu, Alissa Kovalainen, Antti L. J. Pääkkönen, Hanna Mönkäre, Luca Elshout, Tom Pöysti, Pinja Hanski, Tarja Alexander ja Markus Bäckman
Suomenkielinen kuoro: Katja Aakkula, Heljä Heikkinen, Marika Tuhkala, Eeppi Ursin, Jukka Nylund, Antti L. J. Pääkkönen ja Valtteri TurunenSuomenkielisen version on kääntänyt Marka Hartama ja ohjannut Markus Bäckman. Äänityksestä ja editoinnista vastasi Kari Starck, ja tuotantopäällikkö oli Carolina Heinonen.

# Laulut 

Edellisen elokuvan tapaan jatko-osan alkuperäislauluista vastaavat Kristen Anderson-Lopez ja Robert Lopez sekä elokuvamusiikista Christophe Beck.

# Julkaisu 

Elokuvan teaser-traileri julkaistiin 13. helmikuuta 2019. Traileria katsottiin ensimmäisen vuorokauden aikana 116,4 miljoonaa kertaa, mikä oli animaatiotrailereiden ennätys. Aiempi ennätys oli Ihmeperhe 2 -animaatiolla, jonka traileria katsottiin 113,6 miljoonaa kertaa. Elokuvasta julkaistiin vielä kaksi traileria, jotka saivat ensi-iltansa Disneyn Good Morning America -aamuohjelmassa 11. kesäkuuta ja 23. syyskuuta 2019.Elokuva sai maailmanensi-iltansa Hollywoodin Dolby Theatressa 7. marraskuuta 2019. Ensi-iltaan osallistuivat myös Ruotsin, Norjan ja Suomen Saamelaiskäräjien puheenjohtajat, sillä saamelaiskulttuuri on inspiroinut elokuvan tekijöitä ja saamelaisasiantuntijoiden ryhmä toimi animaation tekijöiden neuvonantajana. Syyskuussa 2019 Saamen kansa teki Walt Disney Animation Studiosin sopimuksen kulttuurin käsittelemisestä kunnioittavasti. Elokuvasta tehdään myös pohjoissaamenkielinen versio Jikŋon II, joka on ensimmäinen pohjoissaameksi puhuttu Disneyn pitkä animaatioelokuva.Frozen 2:n ensi-ilta oli Yhdysvalloissa perjantaina 22. marraskuuta 2019. Suomessa elokuva saa ensi-iltansa joulupäivänä 25. joulukuuta 2019 (elokuva tosin nähdään joissain teattereissa ennakkonäytöksenä lasten sunnuntaina 15. joulukuuta). Elokuva tienasi Pohjois-Amerikassa ensi-iltaviikonlopun aikana noin 130 miljoonaa dollaria, mikä oli paras animaatioelokuvan avausviikonlopun tulos kesäkauden ulkopuolella. Pohjois-Amerikan lisäksi Frozen 2 tuli elokuvateattereihin 37 muussa maassa, kuten Kiinassa ja Isossa-Britanniassa, ja tuotti maailmanlaajuisesti viikonlopun aikana yhteensä 358,2 miljoonan dollarin lipputulot. Kyseessä on kaikkien aikojen paras animaatioelokuvan kansainvälinen avaustulos.Toisena viikonloppuna Frozen 2 rikkoi kiitospäiväviikonlopun ennätyksen Pohjois-Amerikan lippukassoilla, sillä se keräsi keskiviikon ja sunnuntain välillä noin 126 miljoonan dollarin lipputulot. Aiempaa ennätystä piti hallussaan Nälkäpeli – Vihan liekit, joka tuotti 110 miljoonaa vuoden 2013 kiitospäiväviikolla. Kahden viikon aikana elokuva on tienannut maailmanlaajuisesti 742 miljoonan dollarin lipputulot.

# Lähteet 

# Aiheesta muualla 

Frozen 2 Internet Movie Databasessa (IMDb.com) (englanniksi)
Disneyn kotisivut elokuvalle
