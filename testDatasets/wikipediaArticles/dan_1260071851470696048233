
## Sankt Marxer Friedhof

Sankt Marxer Friedhof er en nu nedlagt kirkegård beliggende i Østrigs hovedstad Wien i bydelen 3. Bezirk, Landstraße. Kirkegården blev lukket i 1874, da man åbnede den store fælles Wiener Zentralfriedhof. Kirkegården er i dag fredet og fungerer som rekreativt areal.
Sankt Marxer Friedhof blev etableret i 1784, som en følge af kejser Joseph II.'s reformer, der i Østrig skabte overgangen til oplysningstiden. Joseph II. havde bestemt, at kirkegårde ikke måtte findes indenfor Wiens bymure, og derfor anlagde man fire nye kirkegårde, hvoraf Sankt Marxer Friedhof var den ene af dem. Han bestemte endvidere, at begravelser skulle ske på en simpel måde, hvor bl.a. kister skulle genbruges, så lig blev båret til graven i en kiste, hvorefter liget blev kastet i en fællesgrav via en lem i bunden af kisten.

Wolfgang Amadeus Mozart blev begravet på Sankt Marxer Friedhof på denne måde, hvilket således var almindeligt for den tid. Mozarts præcise gravsted på Sankt Marxer Friedhof er dermed ikke kendt, og hans jordiske rester har derfor ikke kunne overføres til andre grave. I 1855 rejstes en gravsten på Sankt Marxer Friedhof, hvor man mente, at hans gravsted måtte være. Der er oprettet en æresgrav for Mozart på Zentralfriedhof, men der er blot tale om, at man har overført gravstenen som et gravmindesmærke og ikke hans jordiske rester. Siden er der igen rejst en mindesten for Mozart på Sankt Marxer Friedhof.
Efter lukningen forfaldt kirkegården, men i 1937 åbnede den igen for offentligheden efter et restaureringsarbejde.
Andre kendte begravede på Sankt Marxer Friedhof er:

Johann Georg Albrechtsberger
Josef Strauss
Anton Diabelli
Philipp von Cobenzl
Georg Donner
Alexander Ypsilanti
Franz Pfeiffer
Baron Ernst Von Feuchtersleben
Louis Montoyer

# Eksterne henvisninger 

Sankt Marxer Friedhof på gravsted.dk
