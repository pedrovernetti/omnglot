
## Πλέξιμο με βελονάκι

Το πλέξιμο με βελονάκι είναι μια μορφή χειροτεχνίας για την κατασκευή πλεκτών διακοσμητικών και χρηστικών αντικειμένων. Στην τεχνική αυτή χρησιμοποιείται μια ειδική βελόνα με κυρτή απόληξη για την πλέξη του νήματος. Για τα διακοσμητικά εργόχειρα συνήθως χρησιμοποιείται ειδικό λευκό νήμα, όμως συχνά χρησιμοποιείται και μάλλινο νήμα, κορδόνι και άλλα υλικά. 
Τα εργόχειρα που έχουν φτιαχτεί με την τεχνική αυτή μπορεί να είναι είτε μικρά σε μέγεθος, π.χ. για διακοσμητική κάλυψη μικρών επιφανειών είτε μεγαλύτερα π.χ. για τραπέζια, αλλά ακόμα και για ρούχα.
Η κυριότερη διαφορά της τεχνικής του πλεξίματος με βελονάκι είναι η χρήση μιας βελόνας, ενώ στο πλέξιμο με βελόνες χρησιμοποιούνται δυο βελόνες ή και περισσότερες. Επίσης, στο πλέξιμο με βελονάκι η εργασία προχωράει μια-μια βελονιά, ενώ στο πλέξιμο με βελόνες παραμένει "ανοικτή" την ίδια στιγμή μια ολόκληρη σειρά από βελονιές.

# Βελονάκια 

Τα βελονάκια κατασκευάζονται σε ποικιλία μεγεθών και υλικών, όπως ξύλο, αλουμίνιο, πλαστικό και μέταλλο. Το μέγεθος καθορίζεται από την διάμετρο. 
Τα βελονάκια από ατσάλι κατασκευάζονται σε μεγέθη από 0,4 εώς 3,5 χιλιοστά και χρησιμοποιούνται για λεπτομερείς δημιουργίες, όπως δαντέλες και σεμεδάκια. Δεν κατασκευάζονται από άλλα υλικά λόγω του μικρού μεγέθους που απαιτεί υλικό αντοχής.
Βελονάκια από άλλα υλικά είναι διαθέσιμα σε μεγέθη από 2 εώς 20 χιλιοστά. Στην Ευρωπαϊκή αγορά κυκλοφορούν 27 διαφορετικά μεγέθη. Τα πιό διαδεδομένα μεγέθη που χρησιμοποιούνται συχνότερα είναι από 2 εώς 9. Κάθε υλικό προσδίδει διαφορετικά χαρακτηριστικά στο βελονάκι, για παράδειγμα τα μεταλλικά είναι πιό ανθεκτικά και σκληρά στην χρήση, τα πλαστικά και τα ξύλινα είναι ελαφρότερα και πιό "ζεστά" ενώ τα βελονάκια με εργονομική λαβή βοηθούν άτομα που κουράζονται με τη χρήση. 

# Νήματα 

Τα νήματα πωλούνται συνήθως σε κουβάρια, μπάλες ή τυλιγμένα. Κάθε νήμα διαθέτει μια χάρτινη ετικέτα που αναγράφει την μάρκα, το βάρος, το μήκος, την σύσταση των ινών, το χρώμα, την παρτίδα, οδηγίες φροντίδας, προτεινόμενο μέγεθος βελόνας κ.α. Είναι συχνή πρακτική να φυλάσσονται αυτές οι πληροφορίες για μελλοντική χρήση. Τα συνηθισμένα υλικά των νημάτων είναι βαμβάκι, μαλλί, ακρυλικό και προσμίξεις αυτών. 
Προτείνεται να χρησιμοποιούνται νήματα τις ίδιας παρτίδας χρώματος σε μια δημιουργία καθώς μπορεί να υπάρχουν μικρές αποκλίσεις στην απόχρωση μεταξύ διαφορετικών παρτίδων. Το πάχος και το βάρος του νήματος είναι σημαντικά γιατί, σε συνδυασμό με το μέγεθος που θα έχει το βελονάκι, καθορίζουν το μέγεθος της πλέξης. Τα λεπτά νήματα μπορούν να πλεχθούν με οποιοδήποτε μέγεθος αλλά τα χοντρά χρειάζονται χοντρό βελονάκι. Τα χοντρά νήματα παράγουν μεγαλύτερο όγκο πλεκτού γρηγορότερα.
Τα τελευταία χρόνια έχει σημειωθεί αύξηση των ατόμων που ασχολούνται με το πλέξιμο λόγω της ψυχοθεραπευτικής του επίδρασης, σε σημείο που να ασχολούνται και αρκετοί άντρες.. Έχουν δημοσιευτεί ιατρικές μελέτες σε έγκριτα επιστημονικά περιοδικά που αποδίδουν την επίδραση αυτή στη ρυθμική κίνηση της βελόνας και στο αίσθημα χαλάρωσης που προσφέρει.

# Εργόχειρα και αντικείμενα που δημιουργήθηκαν με βελονάκι 

