
## Πυξ Λαξ

Οι Πυξ Λαξ είναι ελληνικό εναλλακτικό ροκ μουσικό συγκρότημα που δημιουργήθηκε 1989. Εμφανίστηκαν στη δισκογραφία το 1990 με το δίσκο Τι άλλο να πεις πιο απλά. 
Το συγκρότημα διαλύθηκε το 2004 και επανασυνδέθηκε το 2011 με μια πανελλαδική περιοδεία, ως φόρο τιμής στον Μάνο Ξυδούς.
Συνολικά, οι πωλήσεις δίσκων των Πυξ Λαξ κατά την δεκαπενταετή πορεία τους στην ελληνική μουσική, έφτασαν περίπου στο 1 εκατομμύριο αντίτυπα, ενώ έχουν δώδεκα χρυσούς και πλατινένιους δίσκους.

# Μέλη 

Τωρινά

Φίλιππος Πλιάτσικας
Μπάμπης Στόκας
Παναγιώτης Σπυρόπουλος (ηλεκτρική κιθάρα, μέλος των Tsopana Rave)
Χάρης Μιχαηλίδης
Νίκος Σάλτας
Φοίβος Άνθης
Βαγγέλης Μαρκαντώνης
Ελευθερία ΝαθαναήλΠρώην

Μάνος Ξυδούς (απεβίωσε)
Γιώργος Γιαννόπουλος (τύμπανα)
Νίκος Γιαννάτος (μπάσο)
Δήμητρα Καραμπεροπούλου (ακορντεόν)
Άλκης Παπαδόπουλος (πλήκτρα)
Κώστας Σαρδέλης (ηλεκτρικό μπάσο, κιθάρα)
Βασίλης Σπυρόπουλος (ηλεκτρική κιθάρα, παλιότερο μέλος του συγκροτήματος Σπυριδούλα)
Δημήτρης Κανελλόπουλος (ηλεκτρική κιθάρα, ιδρυτικό μέλος των Domenica)
Σάκης Σταμούλης (τύμπανα)
Νίκος Παναγιωτάτος (ηλεκτρική κιθάρα)
Άκης Δαούτης (κιθάρες)
Γιώργος Θεοδωρόπουλος (πλήκτρα)
Αντρέα Ρουντίνα (βιολί)
Νίκη Γρανά (φωνητικά, ακορντεόν)

# Ιστορία 

Στις αρχές της δεκαετίας του 1990, ο Φίλιππος Πλιάτσικας και ο Μπάμπης Στόκας, δυο παιδικοί φίλοι προερχόμενοι από τις δυτικές συνοικίες γύρω από την Αθήνα, παρέδωσαν κάποια ηχογραφημένα τραγούδια στον Μάνο Ξυδού, ο οποίος εκείνη την περίοδο εργαζόταν σε δισκογραφική εταιρεία και με τη βοήθεια του τρίτου άρχισε να διαφαίνεται δισκογραφικά η ύπαρξη των Πυξ Λαξ. Το όνομα του συγκροτήματος δόθηκε από έναν υπάλληλο της δισκογραφικής, τον Δημήτρη Φεργάδη, και προέρχεται από την αρχαιοελληνική γλώσσα, σημαίνοντας "Με γροθιές και κλωτσιές".
Το 1990 κυκλοφόρησε το πρώτο άλμπουμ του συγκροτήματος, με τίτλο Τι άλλο να πεις πιο απλά, ενώ ένα χρόνο αργότερα το Ζόρικοι Καιροί. Το 1993 κυκλοφόρησε το άλμπουμ Ο Ήλιος του Χειμώνα με Μελαγχολεί, στο οποίο συμμετείχε ο Βασίλης Καρράς. Με αυτό τον δίσκο, το συγκρότημα άρχισε να γίνεται ευρύτερα γνωστό.
Ακολουθούθησαν τα Για τους Πρίγκιπες της Δυτικής Όχθης (1994) και Ο Μπαμπούλας Τραγουδάει Μόνος τις Νύχτες (1996), το καθένα εκ των οποίων ξεπέρασε τις 50 χιλιάδες πωλήσεις. Στον πρώτο, καθοριστική ήταν η συμμετοχή των αδερφών Κατσιμίχα, ενώ στο δεύτερο συμμετείχε ο Gordon Gano των Violent Femmes.
Το 1997 κυκλοφόρησαν ένα single και ένα LP σε συνεργασία με τον Γιώργο Νταλάρα, το Νυχτερινός Περίπατος στην Ιερά Οδό και η Ζωντανή Ηχογράφηση στην Ιερά Οδό που έγιναν πλατινένια. Το δεύτερο σημείωσε εμπορική επιτυχία, πουλώντας περισσότερα από 100 χιλιάδες αντίτυπα. Το ίδιο έτος κυκλοφόρησε το Παίξε Παλιάτσο, τα Τραγούδια Σου Τελειώνουν, που περιέχει ζωντανές ηχογραφήσεις της περιόδου 1993-1997.
Το 1998 κυκλοφόρησε το άλμπουμ Στίλβη, το οποίο έγινε πλατινένιο και περιέχει τραγούδια μεταξύ των οποίων τα Μοναξιά μου όλα, Μια συνουσία μυστική, Έπαψες αγάπη να θυμίζεις και Senor (διασκευή του ομώνυμου τραγουδιού του Μπομπ Ντίλαν). Σε αυτό, μεταξύ άλλων, συμπεριλαμβάνονται τραγούδια γραμμένα για την ταινία Μοναξιά Μου Όλα. Το ίδιο έτος, το συγκρότημα πραγματοποίησε τέσσερις sold-out εμφανίσεις στη Μεγάλη Βρετανία.
Το 1999 ακολούθησε ο διπλός δίσκος με τίτλο Υπάρχουν Χρυσόψαρα Εδώ;, στο πρώτο μέρος του οποίου περιέχονται τα καινούργια κομμάτια Μέλυδρον, You get in love, Ένα γέλιο κρεμασμένο στο μπαλκόνι, Πίνακας και Υπάρχουν χρυσόψαρα εδώ;, αλλά και διασκευές παλιότερων κομματιών τους. Στο δεύτερο μέρος συμπεριλαμβάνονται ηχογραφήσεις παλιότερων επιτυχιών του συγκροτήματος από ζωντανές εμφανίσεις. Ο δίσκος ήταν και η μεγαλύτερη εμπορική τους επιτυχία, καθώς έγινε τριπλά πλατινένιος.Λίγο μετά ακολουθούσαν δύο cd singles - συνεργασίες: με τον Λάκη Παπαδόπουλο το Νετρίνο και με τους I. Muvrini και Sting το Ασ' την εικόνα να μιλάει
Το 2001 κυκλοφόρησαν το διπλό άλμπουμ Τα δοκάρια στο γρασίδι περιμένουν τα παιδιά, που έγινε πλατινένιο.Ένα χρόνο αργότερα κυκλοφόρησαν το Από εδώ κι από κει..., ένα cd που περιλαμβάνει τις περισσότερες παλαιότερες συνεργασίες τους.
Το 2003 κυκλοφόρησε το νέο τους άλμπουμ Χαρούμενοι στην πόλη των τρελών στο οποίο συμμετείχαν οι Έρικ Μπάρτον (των Animals), Γκόρντον Γκάνο (των Violent Femmes), Μαρκ Άλμοντ και Στιβ Γουιν.
Το 2004 οι Πυξ Λαξ ανακοίνωσαν πως θα διαλυθούν, αφού προηγουμένως πραγματοποιήσουν συναυλίες σε Αθήνα και Θεσσαλονίκη και κυκλοφορήσουν ένα ζωντανό δίσκο. Ο δίσκος ονομάστηκε Τέλος, και περιέχει πολλά από τα γνωστότερα τραγούδια τους με συμμετοχές καλλιτεχνών που παραβρέθηκαν στις εμφανίσεις του Λυκαβηττού στις 18 Σεπτεμβρίου του 2004, όπως ο Γιώργος Νταλάρας, η Χάρις Αλεξίου, ο Βασίλης Καρράς, ο Λαυρέντης Μαχαιρίτσας, οι Όναρ και οι Domenica. Έπειτα, τα μέλη του συγκροτήματος ακολούθησαν αυτόνομη δισκογραφική πορεία.
Το 2010, έξι χρόνια μετά τη διάλυση των Πυξ Λαξ, απεβίωσε ο συνιδρυτής της μπάντας, Μάνος Ξυδούς.
Το καλοκαίρι του 2011, οι Πυξ Λαξ πραγματοποίησαν μια μικρή περιοδεία. Αυτή θα πραγματοποιούνταν αργότερα, καθώς είχαν προηγηθεί συζητήσεις μεταξύ του Μάνου Ξυδού και του μουσικού παραγωγού Νίκου Λώρη. Οι συζητήσεις επισπεύστηκαν λόγω του θανάτου του Ξυδού ένα χρόνο νωρίτερα και η περιοδεία έγινε ως φόρος τιμής σε αυτόν. Οι συναυλίες πραγματοποιήθηκαν στα Ιωάννινα, στην Αλεξανδρούπολη, στην Καβάλα, στη Λάρισα και στην Αγία Νάπα, αλλά η μεγαλύτερη και πολυαναμενόμενη έγινε στις 13 Ιουλίου στο Ολυμπιακό Στάδιο της Αθήνας, και συγκέντρωσε περισσότερους από 75 χιλιάδες ακροατές. Τον Αύγουστο, συνέχισαν σε άλλες πόλεις της Ελλάδας ξεκινώντας από το Καρπενήσι και συνεχίζοντας σε Καλαμάτα, Ολυμπία, Θεσσαλονίκη, Μαλακάσα (Terra Vibe Park), Πάτρα και Ηράκλειο Κρήτης.
Τον χειμώνα του 2012 και στο πλαίσιο της ίδιας περιοδείας, οι Πυξ Λαξ πραγματοποίησαν 4 επιτυχημένες συναυλίες στη Βόρεια Αμερική, συσκεκριμένα στη Βοστώνη, το Σικάγο, στη Νέα Υόρκη και στο Τορόντο.

# Επανένωση το 2018 έως σήμερα 

Τον Δεκέμβριο του 2016, ανακοινώθηκε ότι με αφορμή τα 30 χρόνια του συγκροτήματος, θα γινόταν περιοδεία το καλοκαίρι του 2018. Η περιοδία με τίτλο Πυξ Λαξ: 30 Χρόνια ξεκίνησε στο Ολυμπιακό Στάδιο. Στις 25 Μαίου του ίδιου έτους, οι Πυξ Λαξ επέστρεψαν και δισκογραφικά με το άλμπουμ Μια Μέρα Πριν Τον Χειμώνα, που περιλαμβάνει 14 κομμάτια και κυκλοφόρησε από την Panik Oxygen.
Τον Μάιο του 2019, το συγκρότημα κυκλοφόρησε ένα νέο τραγούδι με τίτλο Κόντρα στου Χρόνου τη Σκουριά σε στίχους Μπάμπη Στόκα και Φίλιππου Πλιάτσικα και σε μουσική του δεύτερου. Το τραγούδι μιλά για την απόφασή τους να επανενωθούν. Στις 18 Ιουνίου του ίδιου έτους, το συγκρότημα κυκλοφόρησε το ομώνυμο ΕP Single που περιλαμβάνει έξι τραγούδια, από την Panik Oxygen. 
Από τις 6 Ιουνίου στο Κηποθέατρο Λεμεσού, πραγματοποίησαν μία απ' τις μεγαλύτερες περιοδείες τους σε όλη την Ελλάδα και την Κύπρο, όπου γιόρτασαν μαζί με τους χιλιάδες οπαδούς τους. 
Στις 6 Δεκεμβρίου του ίδιου έτους, ξεκίνησαν τις εμφανίσεις τους στη μουσική σκηνή «Οδός Λυσίου» με πολλά αγαπημένα τραγούδια σ' ένα τρίωρο πρόγραμμα. 

# Υποδοχή 

Οι Πυξ Λαξ έχουν χαρακτηριστεί ως ένα από τα πιο αξιόλογα ελληνικά συγκροτήματα των τελευταίων δεκαετιών.

# Δισκογραφία 

Τι άλλο να πεις πιο απλά (1990)
Ζόρικοι καιροί (1991)
Ο ήλιος του χειμώνα με μελαγχολεί (1993)
Για τους πρίγκιπες της δυτικής όχθης (1994)
Ο μπαμπούλας τραγουδάει μόνος τις νύχτες (1996)
Νυχτερινός περίπατος στην ιερά οδό (1997) {Με το Γιώργο Νταλάρα}
Παίξε παλιάτσο τα τραγούδια σου τελειώνουν (1997)
Ο έρωτας κοιμήθηκε νωρίς (1998)
Στίλβη (1998)
Άσε την εικόνα να μιλάει (Με τους I Muvrini / Συμμετέχει ο Sting) (1999)
Νετρίνο (1999) {Με το Λάκη Παπαδόπουλο}
Υπάρχουν Χρυσόψαρα Εδώ; (1999)
Τα δοκάρια στο γρασίδι περιμένουν τα παιδιά (2001)
Από εδώ κι από κει... (2002)
Χαρούμενοι στην πόλη των τρελών (2003)
Τέλος - Live στο Λυκαβηττό (2004)
Έι μαν κοίτα μπροστά - Live (2011)
Μια μέρα πριν τον χειμώνα (2018)
Κόντρα στου χρόνου τη σκουριά (2019) - EP Single

# Φιλμογραφία 

Flamingo (2002)
Σαν ένας πίνακας που έμεινε στη μέση (2003)
Τέλος - Live στο Λυκαβηττό (2004)
Ήμουν κι εγώ εκεί (2011)

# Πηγές 

pixlax.tripod.com Ποιοι είναι οι Πυξ Λαξ
e-orgeas.gr Πυξ Λαξ - Μια ανατρεπτική δισκογραφική πορεία
mixgrill.gr Πυξ Λαξ - Από το 1989 μέχρι σήμερα

# Παραπομπές 

# Εξωτερικοί σύνδεσμοι 

Ιστολόγιο για τους φίλους των Πυξ Λαξ
Ανεπίσημη Σελίδα των Πυξ Λαξ
