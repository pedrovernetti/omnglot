
## HMS Kempenfelt

HMS Kempenfelt (viirinumero D18/I18) oli Britannian Kuninkaallisen laivaston C-luokan laivueenjohtaja, joka palveli maailmansotien välillä. Alus myytiin Kanadalle, joka otti sen palvelukseen 19. lokakuuta 1939 River-luokan aluksena HMCS Assiniboine.

# Valmistus 

Alus tilattiin J. Samuel White and Companyltä Cowesista Isle of Wightilta osana vuoden 1929 laivasto-ohjelmaa. Sen köli laskettiin lokakuussa 1930 ja alus laskettiin vesille 29. lokakuuta 1931. Alus valmistui 30. toukokuuta 1932.

# Palvelus 

HMS Kempenfelt liitettiin palvelukseen otettaessa Kotilaivaston 2. Hävittäjälaivueeseen. Alus palveli pääosan vuotta 1932 Rosythissa, mistä se siirrettiin tammikuussa 1933 Välimeren laivastoon.HMS Kempenfelt palasi 28. maaliskuuta 1933 kotimaahan, josta alus aloitti Itämeren purjehduksen. Palattuaan Itämereltä alus sijoitettiin Devonportiin telakalle, mistä se palasi palvelukseen tammikuussa 1934.HMS Kempenfelt johti laivueensa Kotilaivaston mukana Länsi-Intian saaristoon, josta palattiin maaliskuussa Englantiin. Alus vietti vuoden lopun Skandinavian satamissa kiertäen ja Skotlannin tukikohdissa.Lukuun ottamatta lyhyttä koulutuspurjehdusta Välimerellä HMS Kempenfelt palveli elokuuhun 1935 kotimaassa. Alus aloitti 31. elokuuta Etiopian kriisin vuoksi purjehduksensa Punaiselle merelle, minkä jälkeen alus palveli Itä-Intian asemalla aina kesäkuulle 1936. Alus palveli vuoden 1936 lopun purjehtien Välimerellä sekä Espanjan rannikolla muun muassa evakuoiden Britannian kansalaisia alueelta.HMS Kempenfelt siirrettiin joulukuussa 1936 Devonportin telakalle, josta alus palasi 10. huhtikuuta 1937. Alus vieraili Espanjan satamassa talvikauden aikana. Alus oli touko-kesäkuun 1938 telakalla Chathamissa, minkä jälkeen alus vieraili heinäkuussa Itämeren alueen satamissa viettäen loppuvuoden kotimaassa.HMS Kempenfelt palasi toisen maailmansodan alkaessa aktiivipalvelukseen, jolloin alus määrättiin 18. Hävittäjälaivueeseen Portlandiin, minkä osana se suojasi saattueita sekä teki partiomatkoja kanaalin alueella.HMS Kempenfelt, HMS Ardent ja HMS Echo suojasivat 9. syyskuuta lentotukialus HMS Courageousia sukellusveneentorjuntapartiossa (operaatio AS2). Alus palasi 14. syyskuuta Plymouthiin, jossa se valmisteltiin siirrettäväksi Kanadaan.
HMS Kempenfelt törmäsi 28. syyskuuta Newhavenin edustalla kauppalaiva SS Hesterin kanssa ja se piti siirtää Devonportiin telakalle korjattavaksi. Alus oli kuitenkin päätetty siirtää Kanadalle ja sen virallinen luovutus tapahtui 19. lokakuuta 1939 nimellä HMCS Assiniboine. Alus palasi telakalta 7. marraskuuta.

# Aluksen päälliköt 

Clifford Caslon - 20.syyskuuta 1939
Charles Eric Glasfurd 20. syyskuuta - 19. lokakuuta 1939

# Lähteet 

English, John: Amazon to Ivanhoe - British Standard Destroyers of the 1930s. Kendal: World Ship Society, 1993. ISBN 0-905617-64-9. (englanniksi)
Whitley M J: Destroyers of World War Two – an international encyclopedia. Lontoo: Arms and Armour, 1988. ISBN 0-85368-910-5. 
Gardiner Robert (toim.): Conway's All the World's Fighting Ships 1922–1946. Lontoo, Englanti: Conway Maritime Press, 1987. ISBN 0-85177-146-7. (englanniksi)

# Viitteet 

