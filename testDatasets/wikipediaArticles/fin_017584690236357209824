
## Syksyn sävel 1968–2001

Syksyn sävel on vuosina 1968–2001 ja 2011–2013 esitetty suomalainen television laulukilpailuohjelma. Ohjelma on MTV3:n ohjelmistoa. Kilpailun isinä pidetään Musiikki-Fazerin tuottajaa Jaakko Borgia ja säveltäjä-tuottaja Rauno Lehtistä.
Kilpailussa erilaiset artistit ja yhtyeet esittävät kappaleita ja katsojat äänestävät suosikkiaan. Runsaan osanoton ja suuren yleisösuosion vuoksi ohjelma sai rinnalleen Kevään Sävel -ohjelman vuosina 1984, 1985 ja 1986.
Syksyn sävel -kilpailun syntymäaikana Suomessa oli vain kaksi televisiokanavaa eikä kevyelle musiikille ollut omaa foorumia. Ohjelmalla oli sen suosion huippuaikoina 1970- ja 1980-luvuilla parhaimmillaan noin 2,5 miljoonaa katsojaa. Kilpailu oli aluksi kaikille avoin, kunnes se muutettiin vuonna 1987 kutsukilpailuksi, jolloin finaalissa kuultiin 10–12 esitystä. Tämä herätti katsojissa ja osallistujissa epäilyjä tiettyjen lauluntekijöiden ja laulajien suosimisesta, vaikka ohjelman tekijät kiistivät tällaiset väitteet. Järjestäjät perustelivat muutosta osanottajien tason laskulla, koska varteenotettavat säveltäjät, sanoittajat ja sovittajat eivät heidän mielestään olleet enää kiinnostuneita kilpailusta. Vuodesta 1977 lähtien yksi lauluntekijä sai osallistua kilpailuun vain yhdellä kappaleella, millä haluttiin saada osanottajajoukko mahdollisimman monipuoliseksi. Kilpailun alkuaikoina käytössä olleesta postikorttiäänestyksestä luovuttiin vuonna 1980. Syksyn sävelen suosio hiipui 1990-luvulla, kun alan tarjonta lisääntyi kaupallisten kanavien tulon myötä ja yleisön huomio siirtyi muualle. Vuonna 2002 Syksyn Sävel oli ollut jo pitkään lopettamisuhan alla. MTV3:n ohjelmajohtaja Jorma Sairanen kertoi että "tuote oli kannattamaton eikä kiinnostanut sponsoreita" . MTV3 päätti vaihtaa Syksyn Sävelen mainostajia paremmin houkuttelevaan Popstars -uutuuskilpailuun. Australialaisperäinen Popstars pyöri kaksi kautta korvautuakseen brittiläisellä Idols-formaatilla.
Kesällä 2011 MTV3 esitti "Syksyn sävel -retro" -nimisen ohjelman, joissa muisteltiin Syksyn sävel -kilpailuja vuosi vuodelta. Kesällä 2011 käsiteltiin vuodet 1968–1981 ja haastateltiin niissä esiintyneitä artisteja. Syksyllä 2012 MTV3-kanavalla nähtiin jatkoa, jossa käsiteltiin vuodet 1982-2001.Syksyllä 2011 Syksyn sävel teki paluun MTV3:n ohjelmistoon ja kilpailun keräystuotto käytettiin Suomen Syöpäyhdistyksen ja sen jäsenjärjestöjen tekemään työhön: valtakunnalliseen syöpäneuvontaan ja potilastyöhön.Vuoteen 1975 asti kilpailu lähetettiin mustavalkoisena. Ensimmäinen värillinen Syksyn sävel esitettiin vuonna 1976.

# Kilpailijat 

Syksyn sävelessä esiintyneitä laulajia ovat olleet muun muassa Irwin Goodman, Sammy Babitzin, Jussi Lammela, Jonna Tervomaa, Kirka, Erkki Liikanen, Lea Laven, Rainer Friman ja Mikko Alatalo. Alatalo voitti kilpailun kaikkiaan neljä kertaa, Goodman, Liikanen, Laven, Friman ja Pelimannet kahdesti. Ohjelmassa pitkään vaikuttaneen Tauno Äijälän mukaan saman osallistujan useat peräkkäiset voitot herättivät närää muissa kilpailijoissa, mutta esimerkiksi Alatalolla, Goodmanilla ja Liikasella oli selvä kuva siitä, millainen musiikki saavutti juuri sillä hetkellä vastakaikua yleisössä. Ohjelman alkuaikoina kilpailu miellettiin vahvasti miehiseksi, kunnes Lea Laven voitti sen vuonna 1979. Osasta kilpailussa esitetyistä kappaleista on tullut kansansuosikkeja, kun taas osa kappaleista on jäänyt vähemmälle huomiolle. Tunnettuja Syksyn sävelessä esitettyjä musiikkikappaleita ovat muun muassa Minttu sekä Ville, Surun pyyhit silmistäni, Sinulle vain, Poing poing poing, Mun sydämeni tänne jää ja Daa-da daa-da. Joinakin vuosina kilpailukappaleista on menestynyt kaupallisesti parhaiten muu kuin voittaja. Myös monista karsiutuneista kappaleista tuli myyntimenestyksiä levymarkkinoilla; tällaisia ovat olleet esimerkiksi Matin ja Tepon Kissankultaa vuodelta 1970, Dannyn ja Armi Aavikon Kaiken sulle antaisin vuodelta 1977 sekä Tarja Lunnaksen Seine vuodelta 1997. Tauno Äijälän mukaan monen kilpailusta pudonneenkin laulajan ura pääsi kunnolla vauhtiin nimenomaan Syksyn sävelen ansiosta. 

# Voittajat 

# Julkaisut 

Useampana vuonna julkaistiin kilpailujen yhteydessä kokoelmaäänite, joka sisälsi kyseisen vuoden kilpailuun osallistuneita kappaleita.

Syksyn sävelsatoa 71
Syksyn sävelsatoa 72
Syksyn sävel 75
Syksyn säveliä 76
Syksyn säveliä 77
Syksyn säveliä 78
Syksyn sävel 78
Syksyn sävelet 80
Syksyn sävel: Mitäs me karsitut 81
Syksyn sävel 88
Syksyn sävel 90
Syksyn sävel hitit 91
Syksyn sävel hitit 92
Syksyn säveliä 94
Syksyn säveliä 95
Syksyn sävel 1968–2001 (2005)
1970-luvun Syksyn Sävelet (2011)
Syksyn sävel 2011

# Lähteet 

