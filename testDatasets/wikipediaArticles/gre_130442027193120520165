
## Χετάφε

Η Χετάφε (ισπανικά: Getafe) είναι πόλη της Ισπανίας. Ο δήμος της Χετάφε ανήκει διοικητικά στην Μητροπολιτική Περιοχή της Μαδρίτης και βρίσκεται στο νότιο μέρος της. Η πόλη βρίσκεται στο κέντρο της Ιβηρικής Χερσονήσου (στην Χετάφε υπάρχει ο λεγόμενος Λόφος των Αγγέλων - Cerro de los Ángeles - ο οποίος αποτελεί το γεωγραφικό κέντρο της Ιβηρικής Χερσονήσου). 
Βρίσκεται 13 χιλιόμετρα νότια του δήμου της Μαδρίτης. Αποτελεί έναν από τους πιο πυκνοκατοικημένους δήμους της περιοχής και βιομηχανικό της κέντρο. Το 2011 ο πληθυσμός του υπολογίστηκε στους 170.115 κατοίκους. 
Η πόλη σχηματίστηκε το 1326 ύστερα από την απόφαση γειτονικών χωριών που βρίσκονταν στην περιοχή να σχηματίσουν μια κοινή πόλη. Το όνομα που επέλεξαν για τη νέα τους πόλη ήταν το Xatafi, το οποίο είχε αραβική ρίζα και πιθανότατα αναφερόταν στον μακρύ δρόμο που περνούσε από την περιοχή και ένωνε τη Μαδρίτη με το Τολέδο (από την αραβική λέξη jata που σημαίνει «μακρύ»). Το σημερινό όνομα Getafe αποτελεί παραφθορά του αρχικού της ονόματος. 
Στην ίδια περιοχή έχουν βρεθεί ευρήματα που χρονολογούνται από την Παλαιολιθική εποχή, ενώ στην Ρωμαϊκή εποχή από την περιοχή περνούσε ρωμαϊκή οδός, η λεγόμενη και La Torecilla, απομεινάρια της οποίας είναι και σήμερα εμφανή. Αργότερα στην περιοχή εγκαταστάθηκαν διάφορες γερμανικές φυλές. Τον 8ο αιώνα στην περιοχή εισέβαλαν Μαροκινοί, ενώ το 1085 ο βασιλιάς της Καστίλης και του Λεόν Αλφόνσο ο Έκτος κυρίευσε τα χωριά της περιοχής. 
Τους επόμενους αιώνες η πόλη αναπτύχθηκε. Λόγω της εγγύτητάς της με τη Μαδρίτη, στις αρχές του 20ου αιώνα η Χετάφε μετατράπηκε από μια γεωργική πόλη σε βιομηχανική. Η εκβιομηχάνιση προκάλεσε μια ραγδαία αύξηση του πληθυσμού, αρχής γενομένης από τη δεκαετία του 1950.
Στην πόλη υπάρχουν σχολές δημόσιου του πανεπιστήμιο Universidad Carlos III de Madrid το οποίο ιδρύθηκε το 1989. Η πόλη αποτελεί έδρα της ομώνυμης ποδοσφαιρικής ομάδας Χετάφε ΚΦ.

# Παραπομπές 

