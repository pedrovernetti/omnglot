
## Πάνος Σαρηγιάννης

Ο Πάνος Σαρηγιάννης ή Σαρρηγιάννης († 26 Δεκεμβρίου 1825), ήταν πρωτεργάτης του αγώνα του 1821. Υπήρξε προεστός του Άστρους και του Αγίου Ιωάννη, ήταν προύχοντας της επαρχίας του και φάνηκε πολύ χρήσιμος στην αρχή της επανάστασης. Έθεσε το σπίτι του στην διάθεση της εξουσίας των στρατιωτικών και πολιτικών. Ήταν ο μόνος που επαινέθη τότε από όλους για τον άδολο πατριωτισμό του. 

# Βιογραφία 

Η καταγωγή του ήταν από την επαρχία Αγίου Πέτρου, στην Αρκαδία της Πελοποννήσου και συγκεκριμένα από το χωριό Άγιος Ιωάννης. Ήταν γαμπρός του επίσης ισχυρού προύχοντα και προεστού του Αγίου Ιωάννη, Αναγνώστη Παπάζογλου (†1817). Η οικογένειά του, ήταν μια από τις παλαιότερες και ισχυρότερες του χωριού. Ο Πάνος Σαρηγιάννης, έγινε μέλος της Φιλικής εταιρίας το 1820, από τον Αναγνώστη Κονδάκη, μαζί με τον γαμπρό του, Κωνσταντίνο Ζαφειρόπουλο και άλλους. Στις 24 Μαρτίου 1821, με την έναρξη της Επανάστασης, ύψωσε το λάβαρο της επανάστασης, μαζί με τον Αναγνώστη Κονδάκη στην Κυνουρία. Σύντομα, βρέθηκε, μαζί με τους αδερφούς Ζαφειρόπουλους, στο στρατόπεδο των Βερβένων, όπου συνέβαλε σημαντικά στην τροφοδοσία του. Σημαντική ήταν η προσφορά του και σε άλλες μάχες, όπως των Δολιανών, της Τριπολιτσάς κ.α. Στις 20 Ιουνίου 1821, όταν ο Δημήτριος Υψηλάντης έφτασε στην περιοχή, φιλοξενήθηκε στην οικία του στον Άγιο Ιωάννη, αφού πρώτα τον υποδέχτηκαν στο Άστρος.
Κατά τη διάρκεια του αγώνα, προσέφερε σημαντικά ποσά για τον αγώνα και βοήθησε στην Β΄ Εθνοσυνέλευση Άστρους. Τα επόμενα χρόνια συνείσφερε ενεργά στην επανάσταση, ενώ το 1825, προσέφερε χρήματα, μαζί με τον Ιωάννη Ζαφειρόπουλο, για να απελευθερωθούν ο Παναγιώτης και Κωνσταντίνος Ζαφειρόπουλος.
Ο Πάνος Σαρηγιάννης, πέθανε, σύμφωνα με χειρόγραφο της Μονής Λουκούς, στις 26 Δεκεμβρίου 1825. Ήταν παντρεμένος με την κόρη του Αναγνώστη Παπάζογλου, Μάρω και έχει μια κόρη, σύζυγο του Κωνσταντίνου Ζαφειρόπουλου.

# Πηγές 

Νικολάου Φλούδα - Θυρεατικά, τόμος Γ΄: Άγιος Ιωάννης, μητρόπολις οικισμών Θυρέας, Αθήνα 1983
Φώτιος Χρυσανθόπουλος, επιμ. (1888). Βίοι Πελοποννησίων ανδρών και των εξώθεν εις την Πελοπόννησον ελθόντων κληρικών, στρατιωτικών και πολιτικών των αγωνισαμένων τον αγώνα της επαναστάσεως. Αθήνα: Σταύρος Ανδρόπουλος, Τυπογραφείο Π. Δ. Σακελλαρίου. Ανακτήθηκε στις 10 Απριλίου 2010. 
Αθανάσιος Θ. Φωτόπουλος:Οι Κοτζαμπάσηδες της Αρκαδίας
