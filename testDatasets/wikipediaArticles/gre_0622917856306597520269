
## Stade Matmut-Atlantique

Το Stade Matmut-Atlantique, είναι γήπεδο πολλαπλών χρήσεων, τα εγκαίνια του οποίου έγιναν στις 18 Μαΐου 2015, υπό την ονομασία Νουβό Σταντ ντε Μπορντό, στην συνοικία Μπορντό-Λακ του Μπορντό. Η εταιρεία Stade Bordeaux-Atlantique ανήγειρε και διαχειρίζεται το γήπεδο.
Χωρητικότητας 42.115 θέσεων και διαθέτοντας υβριδικό χλοοτάπητα τύπου AirFibr, αποτελεί το έκτο μεγαλύτερο γαλλικό γήπεδο με βάση τις θέσεις καθήμενων.
Το νέο γήπεδο φιλοξενεί τις εντός έδρας ποδοσφαιρικές αναμετρήσεις της Ζιροντέν Μπορντό (αντικαθιστώντας το Σταντ Σαμπάν-Ντελμάς). Θα φιλοξενήσει, επίσης, πέντε αναμετρήσεις για το Ευρωπαϊκό Πρωτάθλημα Ποδοσφαίρου του 2016, ορισμένες αναμετρήσεις ράγκμπι της Ουνιόν Μπορντό-Μπεγκλ, καθώς και άλλες πολιτισμικές και αθλητικές εκδηλώσεις.

# Σχέδιο 

Το ζήτημα της ανέγερσης ενός νέου γηπέδου για την ομάδα των Ζιροντέν Μπορντό επανήλθε στο προσκήνιο στα πλαίσια της υποψηφιότητας της Γαλλίας για την διοργάνωση του Ευρωπαϊκού Πρωταθλήματος Ποδοσφαίρου του 2016. Η παλαιότητα του Σταντ Ζακ-Σαμπάν-Ντελμάς, τα εγκαίνια του οποίου είχαν γίνει το 1938, δεν έδιναν την δυνατότητα στο Μπορντό να μετάσχει στο συγκεκριμένο σχέδιο, με αποτέλεσμα ο Δήμος να αποφασίσει την ανέγερση ενός νέου γηπέδου πολλαπλών χρήσεων στην συνοικία του Λακ, στα βόρεια της πόλης.
Στις 18 Ιουλίου 2011, η ανέγερση του γηπέδου ανατέθηκε στον όμιλο Vinci σε συνεργασία με τον όμιλο Fayat, δημιουργώντας την κοινοπραξία Vinci-Fayat, καθώς και τους Ελβετούς αρχιτέκτονες Ζακ Ερτζόγκ και Πιέρ ντε Μερόν, οι οποίοι ήσαν, ήδη, εμπνευστές της Allianz Arena του Μονάχου και του Ολυμπιακού Σταδίου του Πεκίνου.

# Ονοματοδοσία 

Στις 3 Σεπτεμβρίου 2015, το γήπεδο έλαβε την ονομασία Matmut-Atlantique, σύμφωνα με την αρχή του naming (ή ονοματοδοσία), έναντι ετήσιου ποσού της τάξεως των 2 εκατομμυρίων € για διάστημα 10 ετών. Τα έσοδα από το naming ανήκουν στην εταιρεία Stade Bordeaux-Atlantique, η οποία και ανέλαβε την εύρεση χορηγού. Έως την έλευση του χορηγού, το γήπεδο έφερε την ονομασία "Νουβό Σταντ ντε Μπορντό".
Τμήμα των Οπαδών της ΦΚ Ζιροντέν ντε Μπορντό, όντες αγανακτισμένοι με την ονομασία του γηπέδου, αποφάσισαν την διεξαγωγή ψηφοφορίας για την επιλογή εναλλακτικής ονομασίας για το γήπεδο. Τα αποτελέσματα της ψηφοφορίας έγιναν γνωστά στις 27 Σεπτεμβρίου 2015, με την ονομασία Ρενέ Γκαλίς να επιλέγεται προς τιμήν του ομώνυμου πρώην ποδοσφαιριστή της Ζιροντέν Μπορντό, της Εθνικής Γαλλίας και αντιστασιακού.

# Αρχιτεκτονική 

Το γήπεδο που σχεδιάστηκε από τους Ελβετούς αρχιτέκτονες Ζακ Ερτζόγκ και Πιέρ ντε Μερόν, σε συνεργασία με το γραφείο Groupe-6 για την λειτουργικότητα, έχει την ιδιαιτερότητα να διαθέτει άνω των 1.000 λευκών στύλων, οι οποίοι αναπαριστούν, ταυτόχρονα, το πευκόδασος των Λαντ και τους αρχαιοελληνικούς ναούς.
Ένας ακάλυπτος διάδρομος περιτριγυρίζει το εσωτερικό του γηπέδου και παρέχει την δυνατότητα στους θεατές να κάνουν τον γύρο του γηπέδου, χωρίς κάποιο εμπόδιο και χωρίς να χάσουν την οπτική επαφή με τον αγωνιστικό χώρο.
Το γήπεδο περιλαμβάνει:

42.115 θέσεις σε δύο επίπεδα, εκ των οποίων:
3.400 θέσεις « VIP »,
1.000 θέσεις εντός των 60 ιδιωτικών σουίτων,
200 θέσεις στην κερκίδα Τύπου,
125 θέσεις για άτομα με ειδικές ανάγκες, καθώς και 125 για τους συνοδούς τους,
9.000 m² χώρων φιλοξενίας, εκ των οποίων 4.000 m² με θέα προς τον αγωνιστικό χώρο,
Ένα μόνιμο εστιατόριο με δυνατότητα ταυτόχρονης εστίασης 200 ατόμων.Για λόγους ασφαλείας, οι φίλαθλοι της αντιπάλου ομάδας έχουν αποκλειστική πρόσβαση για το λεωφορείο τους στην περιοχή κάτω από τον διάδρομο και άμεση πρόσβαση στην κερκίδα τους. Η πρόσβαση στον διάδρομο δεν τους επιτρέπεται.

# Ανέγερση 

Οι εργασίες ανέγερσης ξεκίνησαν στις 4 Νοεμβρίου 2012.
Ο θεμέλιος λίθος του γηπέδου τοποθετήθηκε επισήμως στις 15 Απριλίου 2013, παρουσία του Αλαίν Ζυπέ, δημάρχου της πόλης, του Αλαίν Ρουσσέ, προέδρου της περιοχής της Ακουιτανίας, των Νικολά ντε Ταβερνό, Φρανσίς Ζιλό και Γιάροσλαβ Πλασίλ, ιδιοκτήτη, προπονητή και αρχηγού, αντιστοίχως, της ομάδας των Ζιροντέν ντε Μπορντό και του Ραφαέλ Ιμπανιές, εκπροσώπου της Ουνιόν Μπορντό Μπεγκλ.
945 θεμέλιοι δοκοί τοποθετήθηκαν, σε βάθος 22 μέτρων, ώστε να υποστηρίξουν την κατασκευή του γηπέδου σε αυτή την πρώην ελώδη περιοχή. Το πρόβλημα αυτό ενεθάρρυνε τους κατασκευαστές να προτιμήσουν μια μεταλλική κατασκευή, η οποία θα ήταν ελαφρύτερη του σκυροδέματος. 
Το γήπεδο παραδόθηκε στον Δήμο του Μπορντό, στις 30 Απριλίου 2015.

# Χρηματοδότηση 

Το νέο γήπεδο χρηματοδοτήθηκε υπό την μορφή σύμπραξης δημοσίου-ιδιώτη (PPP) μεταξύ του Δήμου του Μπορντό και της εταιρείας « Stade Bordeaux-Atlantique » (ιδιοκτησίας με ισόποσα ποσοστά των Vinci και Fayat).
Το συμβόλαιο συνεργασίας προέβλεπε την ανάθεση, για διάστημα διάρκειας 30 ετών έπειτα από την ολοκλήρωση των εργασιών ανέγερσης του νέου γηπέδου, στην εταιρεία Stade Bordeaux-Atlantique την επιστασία των συμπληρωματικών εργασιών που θα πραγματοποιούνταν έως τις 30 Απριλίου 2015 (ο σχεδιασμός, η λήψη όλων των απαραίτητων αδειών, η τμηματική χρηματοδότηση, η κατασκευή), την ευθύνη των απαραίτητων μελλοντικών εργασιών συντήρησης-ανακαίνισης του γηπέδου, την συντήρηση και την διατήρηση, καθώς και την εκμετάλλευση του νέου γηπέδου (συμπεριλαμβανομένου του δικαιώματος ονοματοδοσίας του γηπέδου). Το συνολικό κόστος εκτιμάται μεταξύ των 303 και 375 εκατομμυρίων €.
Σύμφωνα με τον Δήμο του Μπορντό, το κόστος του σχεδιασμού και της ανέγερσης του γηπέδου εκτιμάται στα 183 εκατομμύρια ευρώ (M€), των οποίων η καταβολή μοιράζεται ως εξής:

Επιδοτήσεις: 75 εκατομμύρια €
Κράτος: 28 εκατομμύρια €
Δήμος του Μπορντό: 17 εκατομμύρια €
Αστική Κοινότητα του Μπορντό: 15 εκατομμύρια €
Περιφερειακό Συμβούλιο Ακουιτανίας: 15 εκατομμύρια €
Vinci και Fayat: 20 εκατομμύρια €
Ζιροντέν Μπορντό: 100 εκατομμύρια €
Δικαιώματα εισόδου : 20 εκατομμύρια €
Ετήσιο ενοίκιο: 3,85 εκατομμύρια € για διάστημα 30 ετών προς τον Δήμο του Μπορντό

# Αντίθεση 

Τον Δεκέμβριο του 2011, η οργάνωση Trans'CUB κατήγγειλε το « πραγματικό » κόστος, σύμφωνα με την ίδια, το οποίο θα προερχόταν από τον κρατικό προϋπολογισμό. Ο Δήμαρχος του Μπορντό, Αλαίν Ζυπέ, διέψευσε, εντός ανακοίνωσής του, τους ισχυρισμούς της οργάνωσης, κάνοντας λόγω για « σύγχυση » και « ξεκάθαρες φαντασιώσεις των καταγγελόντων ».
Στις 22 Δεκεμβρίου 2011, η σοσιαλιστική αντιπολίτευση του Δημοτικού Συμβουλίου του Δήμου του Μπορντό ανακοίνωσε πως θα καταθέσει προσφυγή ενώπιον του διοικητικού δικαστηρίου του Μπορντό, ώστε να πετύχει την ακύρωση του συμβολαίου σύμπραξης δημοσίου-ιδιώτη, το οποίο είχε προβλεφθεί για την ανέγερση του γηπέδου.
Η δημοτική αντιπολίτευση ανέφερε σχετικά: « Το γήπεδο θα κοστίσει περίπου 550 εκατομμύρια ευρώ (λειτουργικότητα και επενδύσεις), ενώ το συγκεκριμένο ποσό θα επιβαρύνει τον Δήμο του Μπορντό για την συνολική διάρκεια του συμβολαίου. Η προσφυγή μας αφορά οκτώ πιθανές παρανομίες, πιο συγκεκριμένα ατέλειες ως προς το τυπικό (έλλειψη ενημέρωσης των δημοτικών συμβούλων ή παράθεση ψευδών πληροφοριών) και παραβιάσεις του νόμου (απουσία δράσεων των δημοσίων υπηρεσιών, παράνομες Κρατικές επιδοτήσεις με βάση το Ευρωπαϊκό Δίκαιο, ...). Με βάση την υπόθεση, σύμφωνα με την οποία ο δικαστής θα μας έδινε δίκαιο, το συμβόλαιο σύμπραξης θα ακυρωθεί, ενώ τα χρήματα του Κράτους δεν θα πρέπει να λαμβάνονται υπόψη για την χρηματοδότηση του έργου. Ωστόσο, θα συμβουλεύαμε, σε αυτή την περίπτωση, το Groupe M6, μεγαλομέτοχο του συλλόγου των Ζιροντέν ντε Μπορντό, να πάρει την θέση των δημόσιων χρηματοδοτών για την εξασφάλιση της συνέχισης του σχεδίου ανέγερσης του γηπέδου. »Στις 19 Δεκεμβρίου 2012, το διοικητικό δικαστήριο του Μπορντό απέρριψε την προσφυγή των αντιθέτων στην ανέγερση του γηπέδου και ενέκρινε το τελικό αρχιτεκτονικό σχέδιο το οποίο είχε επιλεγεί από την Δημοτική Αρχή του Αλαίν Ζυπέ.
Το 2014, η χρηματοδότηση του νέου γηπέδου μηνύθηκε ενώπιον του Συμβουλίου της Επικρατείας από Σοσιαλιστή εκπρόσωπο. Προ της αποφάσεως του Συμβουλίου της Επικρατείας, έγινε γνωστό πως ο δημόσιος εισηγητής ζήτησε την ακύρωση του συμβολαίου σύμπραξης δημοσίου-ιδιώτη (PPP), το οποίο είχε υπογραφεί για την ανέγερση και εκμετάλλευση του γηπέδου. Στις 11 Μαΐου 2016, το Συμβούλιο της Επικρατείας ακύρωσε, τελικώς, το PPP, αιτιολογώντας πως η πληροφόρηση της οποίας υπήρξαν αποδέκτες οι δημοτικοί σύμβουλοι προ της αποφάσεως προσφυγής στο συμβόλαιο συνεργασίας ήταν ελλιπής. Το Συμβούλιο έδωσε διάστημα τεσσάρων μηνών στον Δήμο προκειμένου να καταστεί εκ νέου έννομη η κατάσταση.

# Εκδηλώσεις 

# Εναρκτήρια αναμέτρηση 

Στις 23 Μαΐου 2015, η Ζιροντέν Μπορντό έδωσε την πρώτη της εντός έδρας αναμέτρηση στο νέο γήπεδο με αντίπαλο την Μονπελιέ ΣΚ, στα πλαίσια της 38ης αγωνιστικής του γαλλικού πρωταθλήματος ποδοσφαίρου, αναμέτρηση στην οποία και επικράτησε με σκορ 2-1. Διακόσιοι πρώην παίκτες των Girondins είχαν προσκληθεί για την περίσταση, μεταξύ των οποίων και ο Ζινεντίν Ζιντάν, ο οποίος ήταν και αυτός που ξεκίνησε την αναμέτρηση.

# Ημιτελικά του γαλλικού πρωταθλήματος ράγκμπι γιούνιον 

Το Νουβό Σταντ ντε Μπορντό φιλοξένησε τα ημιτελικά του Top 14, τα οποία διεξήχθησαν στις 5 και 6 Ιουνίου 2015.
Ο πρώτος ημιτελικός έφερε αντιμέτωπες την κάτοχο του τίτλου, Ραγκμπί Κλαμπ Τουλονναί, και την Σταντ Φρανσαί Παρί. Ενός λεπτού σιγή τηρήθηκε εις μνήμην του Τζέρι Κόλινς, πρώην παίκτη της Τουλόν και διεθνή με τους All Black, νεκρού σε τροχαίο δυστύχημα στην διάρκεια της ίδιας ημέρας. Ο παριζιάνικος σύλλογος επικράτησε με σκορ 33-16.
Στην διάρκεια του δεύτερου ημιτελικού, η ΑΣΜ Κλερμόν επικράτησε της Σταντ Τουλουζαίν, στης οποίας την τεχνική ηγεσία για τελευταία φορά ήταν ο Γκι Νοβές, με σκορ 18-14.

# Εθνική Γαλλίας Ποδοσφαίρου 

Η Εθνική Γαλλίας έδωσε μια φιλική αναμέτρηση στο Matmut-Atlantique με αντίπαλο την Σερβία στις 7 Σεπτεμβρίου 2015, στην οποία και επικράτησε με σκορ 2-1. Ο μέσος Μπλαιζ Ματουϊντί διακρίθηκε στην διάρκεια της αναμέτρησης σημειώνοντας δύο τέρματα, εκ των οποίων το ένα με αριστερό σουτ στην κίνηση από απόσταση 20 μέτρων από την αντίπαλη εστία, όπου και κατέληξε κάτω από το οριζόντιο δοκάρι.

# Ευρωπαϊκό Πρωτάθλημα Ποδοσφαίρου 2016 

Το Matmut-Atlantique θα φιλοξενήσει πέντε αναμετρήσεις του Ευρωπαϊκού Πρωταθλήματος Ποδοσφαίρου 2016.

# Άλλες αθλητικές εκδηλώσεις 

Το γήπεδο προεπιλέγη από την επιτροπή υποψηφιότητας του Παρισιού για τους Θερινούς Ολυμπιακούς Αγώνες του 2024. Στον σχεδιασμό προβλέπεται να φιλοξενήσει αναμετρήσεις ποδοσφαίρου.

# Ένοικοι 

# Ζιροντέν Μπορντό 

Μετά το 1938, η Ζιροντέν Μπορντό χρησιμοποιούσε παράλληλα ως έδρα το Σταντ ντε Σαρτρόν και το Παρκ Λεσκύρ, προτού εγκατασταθεί μόνιμα στο Παρκ Λεσκύρ από το 1958 ως το 2015. Κατέστη ένοικος του νέου γηπέδου τον Μάιο του 2015.
Στις 20 Μαρτίου 2016, η γυναικεία ομάδα των Ζιροντέν αγωνίστηκε στο Stade Matmut-Atlantique.

# Ουνιόν Μπορντό Μπεγκλ 

Η ΟΜΜ δεσμεύθηκε να δώσει τις τρεις σημαντικότερες αναμετρήσεις της ανά σεζόν στο Stade Matmut-Atlantique με εκκίνηση την σεζόν 2015-2016 και για διάστημα τριών ετών.
Στις 14 Φεβρουαρίου 2016, η Ουνιόν Μπορντό Μπεγκλ έδωσε την πρώτη της αναμέτρηση απέναντι στην Ραγκμπί Κλαμπ Τουλονναί στο Matmut-Atlantique, στα πλαίσια της 13ης αγωνιστικής της σεζόν 2015-2016 του γαλλικού πρωταθλήματος ράγκμπι γιούνιον (η αναμέτρηση είχε προηγουμένως αναβληθεί λόγω των τρομοκρατικών επιθέσεων της 13ης Νοεμβρίου 2015 στη Γαλλία). Η αναμέτρηση είχε αρχικώς προβλεφθεί για το σαββατοκύριακο της 9ης Ιανουαρίου 2016.

# Προσελεύσεις 

# Ρεκόρ προσέλευσης 

# Πρόσβαση και στάθμευση 

# Πρόσβαση 

Μέσω λεωφορείου: Γραμμές 25, 37, 73 και TransGironde 705 στην στάση « Parc des expositions » και 32 στην στάση « Palais des Congrès »,
Μέσω τραμ: Γραμμή C στην στάση « Parc des expositions ».Τις ημέρες των αγώνων, το δίκτυο TBM θέτει σε κυκλοφορία τακτικά δρομολόγια μεταξύ του γηπέδου και της γραμμής B του τραμ.

Με αυτοκίνητο: πρόσβαση μέσω της παράκαμψης:
 4 Parc des expositions
 4a Centre hôtelier du lac
 4b Parc des expositions

# Στάθμευση 

Χτισμένο σε κοντή απόσταση από το Εκθεσιακό Πάρκο του Μπορντό, το γήπεδο διαθέτει 6.000 θέσεις δωρεάν στάθμευσης, καθώς και 1.250 θέσεις για δίτροχα. Στα βόρεια, υπάρχει χώρος στάθμευσης 1.250 θέσεων δεσμευμένος για επισήμους, VIP και άτομα με ειδικές ανάγκες.

# Σχετικά Λήμματα 

Μπορντό-Λακ
Οικονομία του ποδοσφαίρου
Ζιροντέν Μπορντό

# Παραπομπές 

# Εξωτερικοί Σύνδεσμοι 

Επίσημη ιστοσελίδα του Νουβό Σταντ ντε Μπορντό
Το Γκραν Σταντ στην ιστοσελίδα των Ζιροντέν ντε Μπορντό
