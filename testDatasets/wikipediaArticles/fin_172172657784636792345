
## Montserrat Caballé

Maria de Montserrat Viviana Concepción Caballé i Folch, tunnetumpi lyhyemmällä nimellään Montserrat Caballé, (12. huhtikuuta 1933 Barcelona – 6. lokakuuta 2018) oli katalonialainen sopraano ja tunnettu oopperalaulaja. Hän oli 1950- ja 1960-luvuilla muun muassa Maria Callasin ohella yksi näkyvimpiä hahmoja bel canto -ohjelmiston suosion palauttamisessa.

# Lapsuus ja nuoruus 

Caballé syntyi Barcelonassa ja opiskeli paikallisessa Liceu-konservatoriossa.

# Oopperaura 

Caballé liittyi Baselin oopperaan 1956, jossa hän teki debyyttinsä oopperalavalla La bohèmen Mimìnä varsinaisen esittäjän sairastuttua. Onnistuneen esiintymisen jälkeen hän sai laulaa muita suuria rooleja, kuten Taikahuilun Pamina, Puccinin Tosca, Verdin Aida sekä Richard Straussin oopperoiden Arabella, Chrysothemis (Elektra) ja Salome.Kaudella 1960–1961 hän työskenteli Bremenin oopperassa, jossa hän erikoistui bel canto -rooleihin. Hänen suosikkisäveltäjiään olivat Bellini, Donizetti ja Rossini. Vuonna 1962 hän palasi Barcelonaan ja teki ensiesiintymisensä Liceussa.

Caballé teki kansainvälisen läpimurtonsa 1965, kun hän pääsi esiintymään sairastuneen Marilyn Hornen tilalle New Yorkin Carnegie Halliin, Donizetin Lucrezia Borgian nimirooliin. Esitys teki hänestä suuren oopperatähden. Myöhemmin samana vuonna hän esiintyi Glyndebournen oopperafestivaalilla ja Metropolitan-oopperassa Gounod’n Faustin Margueriten roolissa. Vuonna 1972 seurasivat ensiesiintymiset La Scalassa Norman pääroolissa sekä Covent Gardenissa La Traviatan Violettana.
Vaikka Caballé tunnettiin bel canto -repertuaarin primadonnana, hänen ansioluetteloonsa kertyi vuosien varrella yli 80 roolia barokkioopperoista Pucciniin ja Wagneriin. Caballé oli myös tunnettu resitaaleistaan, joissa hän esitti muun muassa kotimaansa musiikkia. 
Hänen äänensä oli kuuluisa silkinpehmeydestä, puhtaudesta ja voimasta. Caballén näyttelijänkykyjä taas ei välttämättä luettu hänen vahvuuksiensa joukkoon.lähde?

# Muita projekteja ja elämää 

Vuonna 1987 Caballé duetoi Freddie Mercuryn kanssa singlellä ”Barcelona”, josta tuli menestys. He päättivät tehdä kokonaisen albumillisen musiikkia yhdessä: albumi Barcelona julkaistiin 1988. Nimikappaleesta tuli neljä vuotta myöhemmin Barcelonan kesäolympialaisten tunnussävelmä.Vuonna 1991 Montserrat Caballé vieraili Turun Typhoon-Arenassa yhdessä José Carrerasin kanssa. Heitä säesti Stockholm Sinfonietta johtajana Elio Boncompagni. Televisio-ohjelma Huippukonsertti: José Carreras ja Montserrat Caballé Turussa esitettiin ensi kerran 9. marraskuuta 1991.
Vetäydyttyään oopperalavoilta Caballé omistautui hyväntekeväisyydelle. Hän oli Unescon hyvän tahdon lähettiläs ja perusti säätiön Barcelonaan vähäosaisille lapsille.
Caballé meni 1964 naimisiin tenori Bernabé Martín kanssa. Heidän tyttärensä Montserrat Martí on myös laulaja.

# Levytyksiä 

# Oopperat 

1965 – Donizetti: Lucrezia Borgia – (Verrett, Kraus, Flagello; RCA Italiana Chorus and Orchestra; Perlea; RCA GD86642)
1970 – Bellini: Il pirata – (Cappuccilli, Marti, Baratti; RAI:n Rooman kuoro ja orkesteri; Gavazzeni; EMI CMS5 67121-2)
1972 – Puccini: Turandot – (Pavarotti, Sutherland, Ghiaurov; John Alldis Choir; London Philharmonic Orchestra; Mehta; Decca 414 274-2)
1973 – Rossini: Guillaume Tell – (Bacquier, Gedda, Mesplé, Howell; Ambrosian Opera Chorus; Royal Philharmonic Orchestra; Gardelli; EMI CMS 769951-2)
1973 – Boito: Mefistofele – (Treigle, Domingo, Ligi, Begg; Ambrosian Chorus; London Symphony Orchestra; Rudel; EMI CMS 566 501-2)
1976 – Donizetti: Lucia di Lammermoor – (Carreras, Sardinero, Ramey; Ambrosian Opera Chorus; New Philharmonia; López Cobos; Philips 446 551-2)
1976 – Puccini: Tosca – (Carreras, Wixell, Ramey; Royal Opera House Chorus and Orchestra; Davis; Philips 438 359-2)
1979 – Bellini: Puritaanit – (Kraus, Manuguerra, Hamari; Ambrosian Opera Chorus; Philharmonia Orchestra London; Muti; EMI 769663-2)
1979 – Mascagni: Cavalleria rusticana – (Carreras, Manuguerra, Julia Hamari; Ambrosian Opera Chorus; Philharmonia Orchestra London; Muti; EMI 763 650-2)
1982 – Boito: Mefistofele – (Ghiaurov, Pavarotti, Freni, Condò; Trinity Boys' Choir, London Opera Chorus; National Philharmonic Orchestra London; de Fabritiis; Decca 410 175-2)

# Lähteet 

# Aiheesta muualla 

 Kuvia tai muita tiedostoja aiheesta Montserrat Caballé Wikimedia CommonsissaA Montserrat...con amor unbeldi.com. 15.3.2007. Viitattu 7.10.2018 (englanniksi). Epävirallinen fanisivusto
Montserrat Caballé weberclaudia.de. Viitattu 7.10.2018 (saksaksi). 
Montserrat Caballé, Barcelona opera singer, dies at 85 BBC – News. 6.10.2018. Viitattu 7.10.2018 (englanniksi). 
Montserrat Caballé and Freddie Mercury perform Barcelona BBC – News. 6.10.2018. Viitattu 7.10.2018 (englanniksi). 
Johnston, Chris: Spanish soprano Montserrat Caballé dies aged 85 The Guardian. 6.10.2018. Viitattu 7.10.2018 (englanniksi). 
Montserrat Caballé Encyclopædia Britannica. Viitattu 7.10.2018 (englanniksi).
