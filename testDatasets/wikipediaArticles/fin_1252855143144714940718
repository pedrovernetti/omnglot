
## Luc Nilis

Luc Gilbert Cyrille Nilis (s. 25. toukokuuta 1967 Hasselt, Belgia) on belgialainen entinen jalkapalloilija.

# Ura 

Nilis oli pelipaikaltaan hyökkääjä. Hänet tunnettiin maalintekijänä ja vahvana pääpelaajana.
Nilis edusti Alankomaiden Eredivisiessä PSV:tä vuosina 1994–2000. Hän voitti seuran riveissä Alankomaiden-mestaruuden vuosina 1997 ja 2000 sekä Alankomaiden cupin vuonna 1996. Nilis voitti Eredivisien maalikuninkuuden vuosina 1996 ja 1997 tehtyään molemmilla kausilla 21 maalia. Hänet valittiin pelaajayhdistyksen äänestyksessä sarjan vuoden pelaajaksi vuonna 1995.
Nilis edusti Belgian 1. divisioonassa Anderlechtiä vuosina 1986–1994. Hän voitti seuran riveissä Belgian-mestaruuden vuosina 1987, 1991, 1993 ja 1994 sekä Belgian cupin vuosina 1988, 1989 ja 1994.
Nilis edusti Belgian 2. divisioonassa Winterslagia vuosina 1984–1986. Vuonna 2000 hän edusti Englannin Valioliigassa Aston Villaa.
Nilis pelasi Belgian maajoukkueessa vuosina 1988–2000 56 ottelua ja teki niissä 10 maalia. Hän edusti Belgiaa MM-kilpailuissa vuosina 1994 ja 1998 sekä Belgiassa ja Alankomaissa järjestetyissä EM-kilpailuissa vuonna 2000.

# Muuta 

Peliuransa jälkeen Nilis on työskennellyt valmentajana. Nykyisin hän toimii PSV:n organisaatiossa hyökkääjien valmentajana.
Nilisin poika Arne on myös jalkapalloilija. Hän pelaa PSV:n organisaatiossa.
