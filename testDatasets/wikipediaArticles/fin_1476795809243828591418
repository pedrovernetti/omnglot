
## Raskolnikov

Rodion Romanovitš Raskolnikov (ven. Родион Романович Раскольников) on Fjodor Dostojevskin romaanin Rikos ja rangaistus fiktiivinen päähenkilö. Nimi tulee venäjän sanasta raskolnik, joka tarkoittaa 'vanhauskoista' ja 'hajottajaa'. Raskolnikoiksi kutsuttiin Venäjän vanhauskoisia 1600-luvulla.
Nuori ylioppilas Raskolnikov tekee rikoksen 1800-luvun Pietarissa: murhaa koronkiskojaeukon ja tämän paikalle sattuneen sisaren. Hän ei tee murhaa niinkään ryöstöaikeissa vaan kokeillakseen ja todistaakseen itselleen olevansa moraalisesti valioihminen. Kirja kuvaa teon emotionaalisia, henkisiä ja fyysisiä vaikutuksia Raskolnikoviin. Raskolnikovia vaivaavat syyllisyydentunteet ja vainoharhat siitä, että kaikki epäilevät häntä. Hän tapaa hurskaan prostituoidun Sonjan, jonka vaikutuksesta hän lopulta tunnustaa tekonsa. Raskolnikov tuomitaan kahdeksaksi vuodeksi Siperian pakkotyöleirille, ja Sonja seuraa häntä.
Raskolnikovia ovat elokuvafilmatisoinneissa esittäneet Grigori Chmara (1923), Peter Lorre (1935), Markku Toikka (1983), John Simm (2002), Crispin Glover (2002) sekä Ilja Kremnov (2005).
