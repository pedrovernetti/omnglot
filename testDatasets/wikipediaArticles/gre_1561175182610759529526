
## Στάμνος του Ηρακλή και Ιφικλή (Μουσείο του Λούβρου αρ. G 192)

Ο Στάμνος του Ηρακλή και Ιφικλή που φιλοξενείται στο Μουσείο του Λούβρου με αριθμό καταλόγου G 192 είναι αρχαιολογικό εύρημα από το Βούλτσι της Ετρουρίας. 

# Περιγραφή 

Ο στάμνος είναι διακοσμημένος με δύο αγγειογραφίες. Κάτω από την αγγειογραφία της εικόνας Α΄ είναι ζωγραφισμένη ταινία μαιάνδρων προς αριστερά και δεξιά εναλλάξ με ενδιάμεσο σταυρό. Στρογγυλή ταινία γλωσσιδίων διακοσμεί την βάση των λαβών, ενώ επάνω και κάτω από τις λαβές είναι ζωγραφισμένα ανθέμια. 

# Εικόνα Α' 

Η εικόνα Α΄ είναι εμπνευσμένη από τον μύθο του Ηρακλή, που στην βρεφική του κλίνη έπνιξε τα φίδια. Στα αριστερά ίσταται μια γυναίκα. Είναι τυλιγμένη σε χιτώνα, φοράει βραχιόλια και ταινία στα μαλλιά, και κάνει νόημα με το αριστερό της χέρι. Δίπλα της στέκει η θεά Αθηνά που φοράει χιτώνα ιονικού ρυθμού, ιμάτιο και αιγίδα και κρατάει το δόρυ στο χέρι της. Υψώνει και αυτή το αριστερό της χέρι ως προστατευτική χειρονομία για χάρη του Ηρακλή. Στην κλίνη εικονίζονται ο Ηρακλής που πνίγει τα φίδια, ενώ ο ετεροθαλής του αδελφός, ο Ιφικλής καταφεύγει έντρομος στην αγκαλιά της Αλκμήνης. Πίσω από την Αλκμήνη στέκει ο Αμφιτρύων.

# Εικόνα Β΄ 

Στην εικόνα Β΄ βλέπουμε τον Ερμή να αναχωρεί προς τα αριστερά. Φοράει τα φτερωτά μποτάκια του, κοντό χιτώνα, χλαμύδα και πέτασο, ενώ στο χέρι κρατάει το κηρύκειο. Στη μέση εικονίζεται ο Δίας που φοράει ιονικό χιτώνα και ιμάτιο, ενώ κρατάει κεραυνούς στο δεξί και μακρύ σκήπτρο στο αριστερό. Στα δεξιά η φτερωτή Ίρις τρέχει προς τα δεξιά. Φοράει ιονικό χιτώνα και ιμάτιο, βραχιόλια και στέφανο. Κρατάει και αυτή κηρύκειο.

# Πηγές 

Παρουσίαση του αγγείου από το Πανεπιστήμιο TUFTS

# Εξωτερικοί σύνδεσμοι 

Παρουσίαση του αγγείου από το Μουσείο του Λούβρου
