
## Aito avioliitto (yhdistys)

Aito avioliitto ry (ruots. Äkta äktenskap rf) on tammikuussa 2015 perustettu suomalainen yhdistys. Yhdistyksen julkaisemien sääntöjen mukaan sen tarkoitus on "edistää ja vahvistaa miehen ja naisen välisen avioliiton asemaa ja merkitystä aitona, erityisenä, luonnollisena ja pysyvänä instituutiona suomalaisessa yhteiskunnassa ja lainsäädännössä ... edistää lapsen oikeutta tuntea sekä isänsä että äitinsä ja olla heidän hoidettavanaan koko lapsuusaikansa mikäli mahdollista ... [ja] edistää lapsen terveen sukupuoli-identiteetin kehittymistä siten, että pojan kasvua mieheksi ja tytön kasvua naiseksi tuetaan vahvistamalla sukupuolten luontaista erilaisuutta, sekä turvaamalla lapselle myös adoptiotilanteessa perhemalli, jossa lapsella on sekä isä että äiti".Yhdistys tunnetaan parhaiten sen tukemasta kansalaisalotteesta, jonka tavoitteena oli samaa sukupuolta olevien avioliiton mahdollistavan lakimuutoksen kumoaminen ja avioliiton säilyttäminen laissa miehen ja naisen välisenä liittona. Kansalaisaloite käytti pääasiallisena perustelunaan "lasten oikeutta sekä äitiin että isään". Yhdistyksen näkemykset sateenkaariperheiden lasten hyvinvoinnista ovat nykyisin vallitsevan tieteellisen konsensuksen vastaisia.

# Historia 

Parinkymmenen hengen kokoinen ryhmä järjestäytyi Facebookissa sen jälkeen kun Kansalaisaloite tasa-arvoisesta avioliittolaista -sukupuolineutraali avioliittolaki hyväksyttiin eduskunnassa syksyllä 2014. Ryhmässä olleet Jukka Rahkonen ja Pasi Turunen perustivat Aito avioliitto -yhdistyksen tammikuussa 2015.Marraskuussa 2015 yhdistyksen hallitus myönsi Jukka Rahkoselle eron yhdistyksen puheenjohtajan tehtävistä. Tämä oli seurausta siitä, että hän oli julkisuudessa esittänyt uskonnonvapauden rajoittamista muslimeilta ja muun muassa moskeijoiden tuhoamista, mikä yhdistyksen mukaan ei ollut linjassa yhdistyksen toiminnan tavoitteiden ja sen edustamien arvojen kanssa. Uudeksi puheenjohtajaksi valittiin varapuheenjohtaja Susanna Koivula.

# Kansalaisaloite 

Yhdistys julkisti 28. maaliskuuta 2015 kansalaisaloitteen, jonka tavoitteena oli samaa sukupuolta olevien avioliiton mahdollistavan lakimuutoksen kumoaminen ennen sen voimaanastumista 1. maaliskuuta 2017. Yhdistys alkoi keräämään kannatusilmoituksia julkistamista seuraavana päivänä, 29. maaliskuuta 2015. Kannatusilmoitusten keruuaika päättyi 29. syyskuuta 2015. Kansalaisaloite sai keruuaikana 106 195 kannatusilmoitusta. Sen läpimenoa pidettiin kuitenkin epätodennäköisenä, sillä merkittävä enemmistö sitä käsittelevän lakivaliokunnan jäsenistä oli aikaisemmin sanonut, ettei edellisen eduskunnan hyväksymää lainmuutosta samaa sukupuolta olevien avioliiton sallimisesta peruutettaisi.Kansalaisaloitteen vireillepanijat Pasi Turunen ja Jukka Rahkonen luovuttivat aloitteen eduskunnan puhemies Maria Lohelalle kesäkuussa 2016. Eduskunta keskusteli aloitteesta 8. syyskuuta 2016. Aloitteesta oli julkisuudessa aikaisemmin puhuttu "kiusantekona ja ruohonjuuridemokratian absurdina hyväksikäyttönä", ja eduskunnan keskustelussa toistui mielipide, että kansalaisaloite oli turha. Eduskunta äänesti kansalaisaloitteeseen sisältyvästä lakiehdotuksesta 17. helmikuuta 2017. Kansalaisaloite kaatui lopullisesti äänin 120-48.

# Näkemykset 

Yhdistys on väittänyt, että sateenkaariperheiden lapsilla menisi huonommin. Yhdistyksen tukema kansalaisaloite käytti tätä pääasiallisena perusteluna samaa sukupuolta olevien avioliiton mahdollistavan lakimuutoksen kumoamiselle. Yhdistyksen kriitikot ovat kuitenkin viitanneet meta-analyyseihin samaa ja eri sukupuolta olevien vanhempien lasten kehitystä vertaavista tutkimuksista. Tutkimustuloksiin perehtyneiden asiantuntijoiden mukaan on olemassa tieteellinen konsensus siitä, että "ryhmien välillä ei ole eroja useimpien lasten kehitykseen liittyvissä seikoissa". Näihin seikkoihin lukeutuu "lasten psyykkinen hyvinvointi, älyllinen kehitys, sukupuoli-identiteetti ja sukupuolinen suuntautuminen". Yhdistys on asiantuntijoiden mielipiteistä huolimatta kieltänyt, että asiasta vallitsisi tieteellinen konsensus.

# Kansainvälinen yhteistyö 

Yhdistyksen julkaiseman lehdistötiedotteen mukaan se on allekirjoittanut yhteistyösopimuksen ranskalaisen La Manif pour tous -liikkeen kanssa, jonka logon ja värien käyttöön yhdistys sanoo sillä olevan oikeus. Yhdistys toimii omien sanojensa mukaan ”yhdessä rintamassa” myös irlantilaisen Iona Instituten, yhdysvaltalaisen MassResistancen ja englantilaisen Coalition for Marriagen kanssa. HLBT-aktivisti Juhani Viherlahti on kritisoinut Aito avioliitto -yhdistystä sen yhteyksistä yhdysvaltalaiseen MassResistance -järjestöön, jonka Southern Poverty Law Center on määritellyt vihajärjestöksi. Vastauksena tälle kritiikille Aito avioliitto -yhdistys on kirjoittanut, että he yhdistyksenä eivät ota kantaa homoseksuaalisuuteen, ja että heidän oleminen ”samassa rintamassa” MassResistancen kanssa tarkoittaa heillä olevan ”yhteisiä tavoitteita sananvapauden säilyttämisen puolesta”.

# Katso myös 

Samaa sukupuolta olevien avioliitto Suomessa

# Lähteet 

# Aiheesta muualla 

Aito avioliitto ry:n kotisivut
Helpinen, Varpu: Twitter-viestit paljastivat Aito avioliitto -yhdistyksen luvattoman kojun Helsingin Kirjamessuilla Yle Uutiset. 30.10.2016. Yleisradio Oy.
