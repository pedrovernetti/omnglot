
## Janne Seppänen

Janne Seppänen on Tampereen yliopiston professori, joka on erikoistunut visuaalisen journalismin, valokuvan ja mediayhteiskunnan tutkimiseen. Seppänen on työskennellyt aiemmin visuaalisen kulttuurin teorian professorina Taideteollisessa korkeakoulussa (nykyinen Aalto-yliopisto). Hän on Helsingin yliopiston visuaalisen viestinnän dosentti. Seppänen on myös toiminut vierailevana professorina ulkomailla yliopistoissa City University of London ja Open University, Milton Keynes, Yhdistynyt kuningaskunta .
Seppänen on suomalaisen visuaalisen kulttuurin tutkimuksen keskeisiä hahmoja ja kirjoittanut myös paljon käytetyt alan perusoppikirjat Katseen voima (8. painos 2012) ja Visuaalinen kulttuuri (2005). 
Yhdessä professori Esa Väliverrosen kanssa hän on myös kirjoittanut mediayhteiskunnan problematiikkaan johdattavan teoksen Mediayhteiskunta (5. painos, 2017). Seppäsen lähtökohta tarkastella niin valokuvaa, visuaalista kulttuuria kuin koko mediayhteiskuntaa on yhteiskuntatieteellinen. Hän on myös kiinnostunut psykoanalyyttisten teorioiden soveltamisesta katseen ja katsomisen tutkimukseen.
Seppänen on vetänyt monia tutkimusprojekteja, joita ovat rahoittaneet niin yksityiset mediatalot kuin säätiöt, esimerkiksi Helsingin Sanomain säätiö. Hän on johtanut kolmea Suomen Akatemian laajaa monitieteistä tutkimuskonsortiota, jotka kaikki sijoittuvat verkottuneen ja digitalisoituneen visuaalisen kulttuurin tutkimuksen alueella: Mieli, kuva, mielikuva (MIPI, 2013–2017), Digitaaliset kasvot (DIFA, 2016–2019) ja Valokuvan digitaaliset epistemologiat (PEPI, 2019–2021). Projekteissa on selvitetty muun muassa sitä, miten kuvallinen havainto syntyy ihmisen mielessä ja miten kysymys valokuvallisesta totuudesta muotoutuu paljon puhuttuna totuuden jälkeisenä aikana.
Ennen ryhtymistään tutkijaksi, Seppänen työskenteli lähes viidentoista vuoden ajan journalistina muun muassa Helsingin Sanomissa, Aamulehdessä ja Uudessa Suomessa. Hän myös kirjoittaa Mediayhteiskunta-blogia ja tekee musiikkia taiteilijanimellä Rohveetta.
Seppänen toimii myös viestinnän asiantuntijana, brändianalyytikkona ja kouluttajana niin julkishallinnon kuin yksityisen sektorin organisaatioille.

# Teoksia 

Paikkoja/Places. Helsinki: Musta Taide, 1993. (Petri Nuutisen kanssa.)
Tehtävä Oulussa: Tulkintoja Jumalan teatterin avantgardesta. Tampere: Tampere University Press, 1995. ISBN 9514437691. 
Katseen voima: Kohti visuaalista lukutaitoa. Tampere: Vastapaino, 2001, 8 p., 2012. ISBN 951-768-085-6. 
Valokuvaa ei ole. Helsinki: Musta Taide & Suomen valokuvataiteen museo, 2002. ISBN 952-9851-41-3. (väitösk.)
Visuaalinen kulttuuri: Teoriaa ja metodeja mediakuvan tulkitsijalle. Tampere: Vastapaino, 2005. ISBN 951-768-135-6. 
The Power of the Gaze. New York: Peter Lang, 2006. ISBN 978-0-8204-8139-5. 
Luottamuksen kuva: Lukijoiden näkemyksiä uutiskuvien uskottavuudesta. Tampere: Tampereen yliopiston, Journalismin tutkimusyksikkö, 2010. ISBN 978-951-44-8148-2. (Liina Puustisen kanssa.)
Mediayhteiskunta. Tampere: Vastapaino, 2012, 3 p. 2014. ISBN 978-951-768-397-5. (Esa Väliverrosen kanssa, julk. myös ruotsiksi.)
Levoton valokuva. Tampere: Vastapaino, 2014. ISBN 978-951-768-435-4.
