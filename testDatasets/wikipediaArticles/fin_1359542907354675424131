
## Bobby Butler

Robert Butler (s. 26. huhtikuuta 1987) on yhdysvaltalainen jääkiekkoilija, joka pelaa Torpedo Nižni Novgorodiin. Aiemmin hän on pelannut Florida Panthersissa, Ottawa Senatorsissa, New Jersey Devilsissä ja Nashville Predatorsissa. Hän voitti vuonna 2011 Binghamton Senatorsissa Calder Cup -mestaruuden.

# Pelaajaura 

Butler siirtyi 29. maaliskuuta 2010 kahden vuoden sopimuksella Ottawa Senatorsiin. Hän teki NHL-debyyttinsä 1. huhtikuuta Carolina Hurricanesia vastaan. Vuoden 2010 harjoitusleirin jälkeen hän siirtyi farmijoukkue Binghamton Senatorsiin.
Butler teki ensimmäisen NHL-maalinsa ohittaessaan Edmonton Oilersin maalivahti Nikolai Khabibulinin 12. helmikuuta 2011. Samassa ottelussa hän sai myös ensimmäisen syöttöpisteensä. Loppukauden hän pelasi Ottawassa, jossa teki 36 pelissä kymmenen maalia ja sai 11 syöttöpistettä. Pudotuspeleihin hän palasi Binghamtoniin, jossa oli mukana voittamassa Calder Cupin mestaruutta. Hän teki 23 pelissä 13 maalia ja sai seitsemän syöttöä.
Butler palkittiin kaudesta 2010–2011 kahden vuoden yksisuuntaisella jatkosopimuksella Ottawan kanssa. Kaudella 2011–2012 Butlerin pistemäärä putosi ja hän teki 56 pelissään kuusi maalia ja 16 pistettä. Tämän seurauksena heinäkuussa 2012 Senators asetti hänet waiver-listalle, josta kukaan ei kuitenkaan poiminut häntä ja lopulta Senators osti hänen sopimuksensa ulos. 
Butler allekirjoitti vuoden kaksisuuntaisen sopimuksen 9. elokuuta 2012 New Jersey Devilsin kanssa. Työsulun vuoksi hän pelasi koko alkukauden farmijoukkue Albany Devilsissä. Se loputtua hän pääsi pelaamaan myös New Jerseyssä ja teki Devils -debyyttinsä New York Islandersia vastaan 3. helmikuuta 2013. Ainoan maalinsa Devilsissä Butler teki 9. helmikuuta Pittsburgh Penguinsia vastaan. Yhteensä hän teki kauden aikana pelaamissaan 14 pelissä kaksi tehopistettä. Tämän jälkeen Devils asetti hänet waiver -listalle, josta Nashville Predators poimi hänet.
Butler kaupattiin 14. kesäkuuta 2013 Florida Panthersiin vaihdossa T. J. Brennaniin. Kesällä 2015 hän teki kahden vuoden sopimuksen ruotsalaisen Modo Hockeyn kanssa Hän siirtyi kuitenkin kesällä 2016 KHL-seura Medveščak Zagrebiin ja edelleen kesällä 2017 Torpedo Nižni Novgorodiin.

# Lähteet 

