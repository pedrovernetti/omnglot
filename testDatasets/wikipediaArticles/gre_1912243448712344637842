
## Σκεύη Κουκουμά Κούτρα

Η Σκεύη Κουκουμά Κούτρα είναι Ελληνοκύπρια πολιτικός. Από το 2008 είναι βουλευτής στην Εκλογική Περιφέρεια Αμμοχώστου εκλεγμένη με το ΑΚΕΛ.

# Βιογραφικά στοιχεία 

Η Σκεύη Κουκουμά Κούτρα γεννήθηκε στο Αυγόρου στις 18 Ιουλίου 1954. Ομιλεί πέρα από την ελληνική και την αγγλική γλώσσα. Σπούδασε γραμματειακές σπουδές και αρχιτεκτονικό σχέδιο στο Ηνωμένο Βασίλειο. Είναι διευθύντρια τεχνικού γραφείου.Είναι νυμφευμένη με τον Αντώνη Κουκουμά και έχει 3 υιούς.

# Πολιτική διαδρομή 

Ξεκίνησε ως μέλος της Παγκύπριας Ενιαίας Οργάνωσης Μαθητών (ΠΕΟΜ) και της Ενιαίας Δημοκρατικής Οργάνωσης Νεολαίας (ΕΔΟΝ). Από το 1990 είναι μέλος της κεντρικής επιτροπής του ΑΚΕΛ. Διετέλεσε μέλος του Γραφείου Διεθνών Σχέσεων της Κεντρικής Επιτροπής του ΑΚΕΛ.Από το 2010 είναι γενική γραμματέας της Παγκύπριας Ομοσπονδίας Γυναικείων Οργανώσεων (ΠΟΓΟ) και επικεφαλής του γραφείου γυναικών του ΑΚΕΛ. Επιπλέον, είναι αντιπρόεδρος της Παγκόσμιας Δημοκρατικής Ομοσπονδίας Γυναικών (ΠΔΟΓ). Από το 2013 είναι αντιπρόεδρος της Παγκύπριας Συντονιστικής Επιτροπής Προστασίας και Ευημερίας του Παιδιού. Από το 2015 είναι μέλος του πολιτικού γραφείου της Κεντρικής Επιτροπής του ΑΚΕΛ.Συμμετείχε στις βουλευτικές εκλογές του 2006 στην Εκλογική Περιφέρεια Αμμοχώστου με το ΑΚΕΛ αλλά δεν εκλέχτηκε. Ωστόσο, το 2008, η βουλευτής Εκλογικής Περιφέρειας Αμμοχώστου του ΑΚΕΛ, Σωτηρούλα Χαραλάμπους, διορίστηκε Υπουργός Εργασίας και Κοινωνικών Ασφαλίσεων στην Κυβέρνηση Δημήτρη Χριστόφια. Πρώτη επιλαχούσα για τη θέση της στη βουλή ήταν η Σκεύη Κουκουμά Κούτρα, η οποία ανέλαβε καθήκοντα βουλευτή στις 6 Μαρτίου 2008. Επανεξελέγη στις βουλευτικές εκλογές του 2011 και στις βουλευτικές εκλογές του 2016.Ως βουλευτής, διετέλεσε πρόεδρος της Κοινοβουλευτικής Επιτροπής Προσφύγων-Εγκλωβισμένων-Αγνοουμένων-Παθόντων και αναπληρώτρια πρόεδρος της Κοινοβουλευτικής Επιτροπής Εργασίας και Κοινωνικών Ασφαλίσεων, της Κοινοβουλευτικής Επιτροπής Εσωτερικών και της Κοινοβουλευτικής Επιτροπής Ίσων Ευκαιριών μεταξύ Ανδρών και Γυναικών. Επιπλέον, ήταν αρχηγός της αντιπροσωπίας της Βουλής στην Κοινοβουλευτική Συνέλευση του Οργανισμού για την Ασφάλεια και τη Συνεργασία στην Ευρώπη. Σήμερα είναι πρόεδρος της Κοινοβουλευτικής Επιτροπής Προσφύγων-Εγκλωβισμένων-Αγνοουμένων-Παθόντων, αναπληρώτρια πρόεδρος της Κοινοβουλευτικής Επιτροπής Εργασίας, Πρόνοιας και Κοινωνικών Ασφαλίσεων και μέλος της Κοινοβουλευτικής Επιτροπής Ανθρωπίνων Δικαιωμάτων και Ίσων Ευκαιριών μεταξύ Ανδρών και Γυναικών και της Κοινοβουλευτικής Επιτροπής Παρακολουθήσεως Σχεδίων Αναπτύξεως και Ελέγχου Δημόσιων Δαπανών. Ακόμη είναι μέλος της αντιπροσωπίας της Βουλής στη Διακοινοβουλευτική Ένωση, μέλος του Γραφείου της Μόνιμης Επιτροπής Δημοκρατίας και Ανθρωπίνων Δικαιωμάτων της Διακοινοβουλευτικής Ένωσης από το 2011 και Αντιπρόεδρος από τις 26 Οκτωβρίου 2016 και μέλος της αντιπροσωπίας της Βουλής στη Διακοινοβουλευτική Διάσκεψη για τη Σταθερότητα, τον Οικονομικό Συντονισμό και τη Διακυβέρνηση στην Ευρωπαϊκή Ένωση.

# Παραπομπές 

# Πηγές 

«ΚΟΥΚΟΥΜΑ ΚΟΥΤΡΑ Σκεύη». www.parliament.cy. Βουλή των Αντιπροσώπων της Κύπρου. Αρχειοθετήθηκε από το πρωτότυπο στις 3 Ιουλίου 2019. Ανακτήθηκε στις 3 Ιουλίου 2019. 
«ΚΟΥΚΟΥΜΑ ΚΟΥΤΡΑ Σκεύη». Βουλή των Αντιπροσώπων της Κύπρου. Αρχειοθετήθηκε από το πρωτότυπο στις 13 Απριλίου 2009. Ανακτήθηκε στις 13 Απριλίου 2009.
