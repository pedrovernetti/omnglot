
## Tilden

De tilde is het diakritisch teken ~. Meestal wordt het boven een letter aangebracht, maar onder andere in de natuurwetenschappen wordt het ook als zelfstandig symbool gebruikt. Het neemt dan een eigen tekenpositie in (ASCII-teken 126) . De naam 'tilde' komt van het Latijnse 'titilus' (tableau, bovenschrift).

# Talen 

In de spelling van het Portugees wordt de tilde gebruikt op de 'a' en 'o' om de nasale klinkers /ã/ en /õ/ weer te geven. De Spaanse spelling kent de 'n' met tilde ('ñ') om de klank /ɲ/ (zoals 'nj' in 'anjer') weer te geven. In het fonetische alfabet IPA wordt de tilde gebruikt om nasalisering van een klinker aan te geven. Ook de standaardspellingen van het Baskisch, het Bretons, het Estisch en het Vietnamees gebruiken de tilde.
In sommige Aziatische talen, bijvoorbeeld Koreaans, wordt de tilde gebruikt om een klank langer te maken in straattaal. In het Nederlands zou dit dan iets opleveren als: 'Vandaag was zo~ leuk!'.

# Wis- en natuurkunde 

In de wis- en natuurkunde wordt de tilde als zelfstandig symbool gebruikt om evenredigheid aan te duiden. Bijvoorbeeld bij een lineaire beweging is de afgelegde weg s recht evenredig met de verlopen tijd t. Anders geschreven: s ~ t.
Twee boven elkaar geschreven tildes, ≈ , worden gebruikt als het teken is ongeveer gelijk aan. Zo geldt: π ≈ 3,14 of π ≈ 3,14159.

# Logica 

In de logica wordt soms de tilde gebruikt om de logische negatie aan te geven, ter vervanging van ¬ als dit teken niet beschikbaar is.

# Computers 

In computertoepassingen heeft de tilde onder andere de volgende toepassingen:

In UNIX wordt de tilde vaak gebruikt als aanduiding voor de locatie van de home-directory.
In een URL wordt de tilde vaak gebruikt als introductieteken om gebruikersmappen aan te duiden. Dan staat "www.domein.eu/~piet" voor de map van gebruiker Piet.
In veel computerspellen wordt de tildetoets gebruikt om de console te openen, een venster of onderdeel van het scherm waar men commando's kan invoeren.
Een bestand dat in Microsoft Windows geopend is en dat tijdelijk opgeslagen wordt voor bijvoorbeeld herstelling na een eventuele crash, krijgt een tilde voor de bestandsnaam van een tijdelijk opgeslagen bestand.
Bij de meeste Linuxdistributies eindigen automatisch opgeslagen oudere versies van bestanden op een tilde.
