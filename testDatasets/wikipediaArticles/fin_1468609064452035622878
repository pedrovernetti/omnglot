
## Berliinin televisiotorni

Berliinin televisiotorni (saks. Berliner Fernsehturm) sijaitsee Alexanderplatzilla Saksan pääkaupungissa Berliinissä. Se on Euroopan neljänneksi korkein rakennus (368,03 m). Tornin vuonna 1965 käynnistyneet rakennustyöt valmistuivat vuonna 1969. Suunnittelijoina toimivat arkkitehdit Fritz Dieter ja Günter Franke sekä insinööri Werner Ahrend.
Tornin pallon keskiosassa on näköalatasanne ja ravintola. Näköalatasanne on 204 metrin korkeudessa maanpinnasta, ja sieltä voi hyvällä säällä nähdä jopa 42 kilometrin päähän. Täyden kierroksen 30 minuutissa kiertävä ravintola on näkoalatasanteen yläpuolella.

Saksassa vuonna 2006 pidettyjen jalkapallon maailmanmestaruuskilpailujen ajaksi tornin pallo koristeltiin jalkapalloksi magentan värisillä viisikulmioilla.

# "Paavin kosto" 

Auringon heijastuessa televisiotornin teräspallosta muodostuu yleensä ristiä muistuttava heijastus. Tätä epähaluttua ilmiötä eivät suunnittelijat osanneet odottaa. Näpäytyksenä Itä-Saksan kommunistisen hallinnon ateistista perustusta ja kirkon tukahduttamista vastaan berliiniläiset antoivat kirkkaalle ristille nimen Rache des Papstes eli Paavin kosto. Samoista syistä rakennusta kutsutaan myös Walter Ulbrichtin mukaan nimellä St. Walter.
Ristin muotoista heijastusta on yritetty tuloksetta vähentää erilaisilla maaleilla ja pinnoitteilla.

# Teknisiä tietoja 

Antennin huipun korkeus: 368,03 m (Ennen antennin vaihtoa vuonna 1997 korkeus oli 365 m)
Antennin pituus: 118 m
Antennin huipun halkaisija: 1,80 m
Pallon halkaisijan korkeus: 212 m
Näkymätason korkeus 203,78 m
Telecafé 207,53 metrissä
Juuren halkaisija: 32 m
Näkymätason halkaisija: 24 m
Telecafén halkaisija: 29 m
Pallon halkaisija: 32 m
Betonia yhteensä: 26 000 t
Pallon paino: 4 800 t
Antennin paino: 245 t
Hissien määrä: 2 kpl
Hissien nopeus: 6 m/s
Perustusten syvyys: 5 m

# Aiheesta muualla 

 Kuvia tai muita tiedostoja aiheesta Berliinin televisiotorni Wikimedia CommonsissaBerliinin televisiotornin kotisivut
