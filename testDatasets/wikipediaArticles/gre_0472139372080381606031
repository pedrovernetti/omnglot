
## Κάρολος Λουδοβίκος του Σλέσβιχ-Χολστάιν-Σόνντερμπουρκ-Μπεκ

Ο Φρειδερίκος-Κάρολος-Λουδοβίκος, δανικά Friedrich-Karl-Ludwig (20 Αυγούστου 1757 - 24 Απριλίου 1816) από τον Οίκο του Μπεκ/Γκλύκσμπουρκ ήταν δούκας του Σλέσβιχ-Χόλσταϊν-Σόνντερμπουρκ-Μπεκ (1775-1816).

# Βιογραφία 

Ήταν το μόνο τέκνο του Καρόλου-Αντωνίου-Αυγούστου πρίγκιπα του Σ.Χ.Σ.Μπεκ και της Καρλόττας, κόρης του Αλβέρτου-Χριστοφόρου κόμη του Ντόνα-Σλόντην ιν Λάιστεναου.
Γεννήθηκε στο Κένινγκσμπερκ της Ανατολικής Πρωσίας. Το 1759 απεβίωσε ο πατέρας του και το 1775 ο πάππος του Πέτρος-Αύγουστος, τον οποίο διαδέχθηκε ως δούκας του Σ.Χ.Σ.Μπεκ. Ο Φρειδερίκος Β΄ της Πρωσίας του ζήτησε να ακολουθήσει τον Πρωσικό στρατό και έτσι έγινε το 1777. Το 1781 ήταν διοικητής στο Σύνταγμα φον Σλήμπεν και το 1787 διοικούσε μία ταξιαρχία Γρεναδιέρων, που έδρευε στο Κένιγκσμπερκ. 
Βοήθησε στην καταστολή το 1794 της εξέγερσης του Ταντέους Κοστσιούσκο και ήταν κυβερνήτης της Κρακοβίας το 1795. Αποσύρθηκε από την υπηρεσία στην Πρωσία ως αντιστράτηγος το 1797 και έζησε το υπόλοιπο της ζωής του βελτιώνοντας τη γεωργία στο Χόλσταϊν. 
Απεβίωσε στην ενορία Βέλλινγκσμπυττελ (τώρα στο Χόμπουρκ) και τον διαδέχθηκε ο μόνος γιος του Φρειδερίκος-Γουλιέλμος. Έλαβε τις διακρίσεις του Ταγμάτων: του Ελέφαντος, του Αγ. Αλεξάνδρου Νέφσκυ, του Ερυθρού Αετού και του Αγ. Ουμβέρτου.

# Οικογένεια 

Νυμφεύτηκε το 1780 τη Φρειδερίκη, κόρη του Καρόλου-Λεοπόλδου κόμη φον Σλήμπεν και είχε τέκνα:

Φρειδερίκη 1780-1862.
Λουίζα 1783-1803, παντρεύτηκε τον Φρειδερίκος-Φερδινάνδο δούκα του Άνχαλτ-Κέτεν.
Φρειδερίκος-Γουλιέλμος 1785-1831, δούκας του Σ.Χ.Σ.Γκλύκσμπουρκ.

# Παραπομπές 

