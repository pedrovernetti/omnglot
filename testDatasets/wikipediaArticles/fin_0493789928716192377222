
## Karl Staaff

Karl Albert Staaff (21. tammikuuta 1860 Tukholma – 4. lokakuuta 1915 Tukholma) oli ruotsalainen poliitikko.
Staaff oli 1882 perustamassa radikaalia ylioppilasyhdistystä Verdandia ja tuli sen ensimmäiseksi puheenjohtajaksi. Vuonna 1896 hän pääsi toiseen kamariin kansanpuolueen radikaalin ryhmän jäsenenä. Staaff oli norjalaisystävällinen ja arvosteli hallituksen unionipolitiikkaa. Vuonna 1905–1906 Staaff oli ensimmäisen vasemmistohallituksen pääministeri ja 1909–1910 toisen kamarin varapuhemies. Parlamentarismin ohjelmakseen ottaneiden liberaalien vaalivoiton jälkeen 1911 Staaffista tuli taas pääministeri. Vuonna 1914 hän kuitenkin hallituksineen erosi kuningas Kustaa V:n talonpoikaismarssin yhteydessä pitämän ns. linnanpihapuheen jälkeen. 
17. helmikuuta 1914 Hjalmar Hammarskjöldistä tuli pääministeri.
