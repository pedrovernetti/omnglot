
## M/S Almariya

M/S Almariya (IMO 7928811) on Transmediterranean omistama matkustaja-autolautta. Almariya on rakennettu Saksassa, Bremerhavenissa vuonna 1981 alun perin M/S Olau Hollandia -nimisenä. Alus liikennöi vuosina 1998–2012 Helsingin Länsisataman ja Tallinnan sataman A-terminaalin välillä ja vuonna 2013 Helsingin Vuosaaren ja Tallinnan D-terminaalin välillä rahtiliikenteessä. M/S Nordlandia oli viime vaiheessa ainoa Suomen lipun alla liikennöivä alus Tallinnaan, mistä se sai markkinointisloganin Ainoa suomalainen laiva Tallinnaan. Myös Nordlandian korvannut M/S Finlandia liikennöi Suomen lipun alla.
Almariyan sisaralus on M/S Moby Zaza (alk. M/S Olau Britannia)
Aluksella kuvattiin vuonna 2012 televisio-ohjelmaa Laiva.

# Kansikuvaus 

Tiedot Eckerö Linen ajoilta.

Kansi 9: Kokoustilat.
Kansi 8: Aurinkokansi.
Kansi 7: Hyttejä ja ravintoloita.
Kansi 6: Hyttejä ja ravintoloita.
Kansi 5: Hyttejä, Eckerö-myymälä, neuvonta ja autokansi.
Kansi 4: Autokansi (alas laskettava henkilöautohyllylähde?).
Kansi 3: Autokansi.
Kansi 2: Hyttejä, konehuoneiden ylätasot ja konevalvomo.
Kansi 1: Hyttejä, pää- ja apukonehuoneet, kattilahuone ja muita teknisiä tiloja.

# Käyttöhistoria 

Olau Hollandia luovutettiin AG Weser Seebeckswerft -telakalta Olau Linelle maaliskuussa 1981, sisaralus Olau Britannia (nyk. M/S Moby Zaza) taas vuonna 1982. Olau Line aloitti aluksella liikennöinnin Britannian Sheernessin ja Alankomaiden Vlissingenin välillä. Elokuussa 1989 Olau Line myi laivat ruotsalaiselle Nordström & Thulin AB:lle, sillä yhtiö itse hankki uudet alukset reitille. 

Alus kävi Tukholmassa telakalla ja näyttäytymässä matkustajille. Vuoden 1990 alusta Nord Gotlandiaksi ristitty alus aloitti liikenteen Gotlandslinjen-brändin alaisuudessa Gotlannin saarelle, reitillä Nynäshamn/Oskarshamn–Visby. Joulukuussa 1997 alus myytiin Rederiaktiebolaget Eckerölle. 
Tammikuun alussa 1998 laiva sai Nordlandia-nimensä ja aloitti 10. helmikuuta 1998 liikennöidä Helsinki–Tallinna-reitillä, jolla se risteili päivittäin vuoron Helsingistä Tallinnaan sekä takaisin. Helsinki–Tallinna-matka kesti kolme tuntia ja Tallinna–Helsinki kolme ja puoli tuntia. M/S Nordlandia muodosti osan Eurooppatie 67:ää, Via Balticaa, joka alkaa Suomessa Helsingistä ja jonka maantieosuus päättyy Suomessa Helsingin Länsisatamaan. Matkustajaliikenne päättyi vuoden 2012 lopussa, jolloin aluksen korvasi M/S Finlandia.
Nordlandia liikennöi vuoden 2013 alussa rahtiliikenteessä Helsingin Vuosaaren satamasta Tallinnaan.
11. kesäkuuta 2013 Rederiaktiebolaget Eckerö ilmoitti, että Nordlandia on myyty Isabella Cruise Companylle Belizeen. Laivan uudeksi nimeksi tuli M/S Isabella I ja sen kotisatamaksi Belize City.
Nykyisin laiva liikennöi Välimerellä, ja sen kotisatama on Kyproksella, Limassolissa. Sen uudeksi nimeksi tuli M/S Almariya.

# Telakoinnit 

2. tammikuuta 1998 – 10. helmikuuta 1998 Naantali (Turku Repair Yard)
1. toukokuuta 2003 – 5. toukokuuta 2003 Naantali (Turku Repair Yard)
5. lokakuuta 2004 – 15. lokakuuta 2004 Naantali (Turku Repair Yard)
28. lokakuuta 2006 – 1. marraskuuta 2006 Tallinna (Baltic Ship Repairs) 

# Ongelmia 

Laiva törmäsi Tallinnan satamarakenteisiin 28. lokakuuta 2006, minkä seurauksena se joutui telakalle neljäksi päiväksi. Helsingin Sanomien mukaan parituhatta suomalaista viikonloppumatkailijaa joutui jäämään Tallinnaan yöksi.
30. huhtikuuta 2003 alus sai ruorivian ja joutui palaamaan Helsinkiin. Nordlandia kävi sen jälkeen korjaustelakalla Naantalissa.

# Lähteet 

# Aiheesta muualla 

 Kuvia tai muita tiedostoja aiheesta M/S Almariya Wikimedia Commonsissa
