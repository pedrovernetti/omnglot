
## Niilo Lehmuskoski

Niilo Henrik Lehmuskoski, sukunimi vuoteen 1906 Lindfors (26. elokuuta 1888 Pusula – 16. kesäkuuta 1948 Helsinki) oli suomalainen filosofian lisensiaatti, lyseon lehtori ja yliopettaja sekä suomentaja.
Lehmuskosken vanhemmat olivat Kankaanpään kirkkoherra, rovasti Kaarle Henrik Lindfors (1847–1920) ja Lovisa Elisabet Roos (s. 1853). Hän pääsi ylioppilaaksi Turun klassillisesta lyseosta 1907 ja valmistui Helsingin yliopistosta filosofian kandidaatiksi 1911 ja lisensiaatiksi 1930.
Lehmuskoski oli Helsingin suomalaisessa normaalilyseossa latinan ja kreikan sijaisopettajana 1913-1915 ja vt. yliopettajana 1916-1917, toimi latinan, kreikan ja suomen tuntiopettajana 1917-1920 ja oli viimeksi latinan, kreikan ja suomen lehtorina 1920-1935 ja latinan ja kreikan yliopettajana 1935-1948.
Niilo Lehmuskoski oli naimisissa vuodesta 1924 filosofian maisteri Saimi Hedvig Tammelan kanssa. 

# Teoksia 

De adiectivi attributi Plautini collocatione, väitöskirja. Annales Academiae scientiarum Fennicae. Series B 23, 3. Suomalainen tiedeakatemia, Helsinki 1930
Selityksiä ja lausuntaohjeita viiteentoista Vänrikki Stoolin tarinaan ; kirj. Niilo Lehmuskoski ja Ilmari Räsänen. Gummerus 1930

# Suomennoksia 

Platon : Pidot. WSOY 1919 (alkuteos Symposion)
Platon : Phaidros. WSOY 1920

# Lähteet 

