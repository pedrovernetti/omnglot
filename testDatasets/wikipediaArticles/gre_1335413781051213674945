
## Αδελφές Μιραμπάλ

Οι αδελφές Μιραμπάλ ήταν Δομινικανές που πολέμησαν σθεναρά ενάντια στο δικτατορικό καθεστώς του Ραφαέλ Τρουχίγιο. Οι τρεις από αυτές δολοφονήθηκαν από το δικτατορικό καθεστώς, ενώ η τέταρτη επέζησε.

# Μέλη 

Οι αδελφές Μιραμπάλ ήταν:

η Πάτρια (Patria Mercedes Mirabal, (27 Φεβρουαρίου 1924 – 25 Νοεμβρίου, 1960),
η Μαρία ( Maria Argentina Minerva Mirabal, (12 Μαρτίου 1926 – 25 Νοεμβρίου 1960) και
η Αντωνία ('Antonia María Teresa Mirabal, (15 Οκτωβρίου 1935 – 25 Νοεμβρίου 1960).
Η τέταρτη , η Μπέλχικα ή Ντεντέ (Bélgica Adela "Dedé" Mirabal-Reyes ) δε δολοφονήθηκε όπως οι αδελφές της. Σήμερα ζει στο Ερμάνας Μιραμπάλ (πρώην Σαλσέδο), στη Δομινικανή Δημοκρατία.

# Βιογραφία 

Όλες οι αδελφές Μιραμπάλ ήταν κόρες ενός πλουσίου επιχειρηματία και έζησαν άνετα παιδικά χρόνια. Οι ίδιες παντρεύτηκαν και ζούσαν αξιοπρεπέστατη ζωή μέχρι την άνοδο του δικτάτορα Τρουχίγιο στην εξουσία. Τότε ολόκληρη σχεδόν η περιουσία τους χάθηκε και οι ίδιες εισήλθαν στον αντιδικτατορικό αγώνα, μέσω ενός θείου τους. Η Μινέρβα ήταν αυτή που ξεκίνησε πρώτη την αντιστασιακή δράση.

# Κάθοδος στην αντίσταση 

Τελικά, οι τρεις αδερφές σχημάτισαν το Κίνημα της 14ης Ιουνίου, ένα αντιστασιακό κίνημα, με στόχο την ανατροπή του δικτάτορα. Οι ίδιες έγιναν γνωστές ως "Πεταλούδες" (Las Mariposas) . Οι σύζυγοί τους φυλακίστηκαν και οι ίδιες σε πολλές περιπτώσεις βασανίστηκαν και φυλακίστηκαν.

# Θάνατος 

Παρολ' αυτά, οι τρεις αδερφές συνέχισαν τον αγώνα τους για την αποτίναξη του Τρουχίγιο, προκαλώντας την οργή του τελευταίου, ο οποίος αποφάσισε να απαλλαγεί από αυτές μια για πάντα. Στις 25 Νοεμβρίου του 1960 στη διάρκεια του επισκεπτηρίου στις φυλακές όπου ήταν κλεισμένοι οι άντρες τους, οι τρεις αδερφές συνελήφθησαν και οδηγήθηκαν σε ένα χωράφι με ζαχαροκάλαμα. Εκεί βασανίστηκαν, ξυλοκοπήθηκαν και στραγγαλίστηκαν μέχρι θανάτου.
Ο θάνατός τους προκάλεσε μεγαλύτερη οργή για το δικτατορικό καθεστώς. Λίγους μήνες μετά, το 1961 ο δικτάτορας Τρουχίγιο δολοφονήθηκε.

# Μνήμη 

Το 1999 ο ΟΗΕ κήρυξε την 25η Νοεμβρίου ως Παγκόσμια Ημέρα ενάντια στη Βία κατά των Γυναικών, στη μνήμη των 3 αδελφών Μιραμπάλ. 
Η μοναδική επιζήσασα αδερφή, η Ντεντέ, σήμερα τιμά τη μνήμη των αδελφών της συντηρώντας το Μουσείο Ερμάνας Μιραμπάλ, το οποίο βρίσκεται στο Σαλσέδο και ήταν το μέρος όπου τα κορίτσια έζησαν τους τελευταίους 10 μήνες της ζωής τους.
Το 1994, δημοσιεύτηκε το μυθιστόρημα της Χούλια Άλβαρες ή Τζούλια Άλβαρες In the Time of the Butterflies, που είναι η ιστορία των αδελφών Μιραμπάλ με φανταστικά στοιχεία. Το έργο διασκευάστηκε για τον κινηματογράφο και γυρίστηκε ομώνυμη ταινία με τη Σάλμα Χάγιεκ στο ρόλο της Μινέρβα και τον Έντουαρντ Τζέιμς Όλμος στο ρόλο του δικτάτορα Τρουχίγιο.

# Παραπομπές 

