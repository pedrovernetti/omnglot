
## André Denys

André Cyriel Denys (Gistel, 6 januari 1948 – Gent, 13 mei 2013) was Gouverneur van de Belgische provincie Oost-Vlaanderen.

# Biografie 

# Politieke loopbaan 

In 1971 begon André Denys met een eigen zaak, een leerlooierij, in Zulte. Niet lang daarna startte hij zijn politieke carrière en in 1976 werd hij als gemeenteraadslid voor de PVV verkozen in Zulte, wat hij bleef tot in 2004. Van 1981 tot 1995 was hij lid van de Kamer van volksvertegenwoordigers voor het kiesarrondissement Gent-Eeklo.
In de periode december 1981-mei 1995 had hij als gevolg van het toen bestaande dubbelmandaat ook zitting in de Vlaamse Raad. De Vlaamse Raad was vanaf 21 oktober 1980 de opvolger van de Cultuurraad voor de Nederlandse Cultuurgemeenschap, die op 7 december 1971 werd geïnstalleerd, en was de voorloper van het huidige Vlaams Parlement. Van december 1985 tot mei 1995 zat hij er de PVV-fractie, vanaf november 1992 omgevormd tot VLD-fractie, voor. Bij de eerste rechtstreekse verkiezingen voor het Vlaams Parlement van 21 mei 1995 werd hij verkozen in de kieskring Gent-Eeklo. Hij bleef Vlaams volksvertegenwoordiger tot november 2004. Ook in het Vlaams Parlement was hij fractievoorzitter van de VLD van juni 1995 tot juli 1999, waarna hij achtereenvolgens van juli 1999 tot juli 2004 als tweede ondervoorzitter en van juli tot november 2004 als derde ondervoorzitter deel uitmaakte van het Bureau (dagelijks bestuur) van deze assemblee. Op 6 februari 2002 werd hij in de plenaire vergadering van het Vlaams Parlement gehuldigd voor zijn 20 jaar parlementair mandaat. Vanaf 28 februari 2005 mocht hij zich ereondervoorzitter noemen. Die eretitel werd hem toegekend door het Bureau van het Vlaams Parlement.

# Gouverneurschap 

In 2004 werd Denys gouverneur van Oost-Vlaanderen in opvolging van Herman Balthazar, die de leeftijdsgrens van 65 jaar had bereikt.
Als voornaamste realisaties tijdens zijn ambtstermijn worden genoemd: het brengen van een werkbezoek aan elke Oost-Vlaamse gemeente, de coördinatie bij verschillende rampen en het verzekeren van een veilig koersverloop bij grote wielerevenementen.
Hij had een hart voor Oost-Vlaanderen en daarom werd hij op 29 november 2012 uitgebreid gevierd tijdens een academische zitting. Op 31 januari 2013 beëindigde hij zijn ambtstermijn. Hij werd opgevolgd door Jan Briers.

# Persoonlijk 

André Denys was getrouwd met Rita Folens. Ze hadden een zoon en drie dochters. Hij was ereburger van zijn geboortegemeente Gistel en van zijn adoptiegemeente Zulte. Hij was een groot fietsliefhebber.
In oktober 2010 werd bij hem longvlieskanker vastgesteld. Hij verloor op 13 mei 2013 de strijd en stierf in het UZ Gent. Op 18 mei vond de uitvaartdienst plaats in de Sint-Baafskathedraal, geleid door de bisschop van Gent Luc Van Looy. Daarna volgde de crematie en de teraardebestelling (in Zulte) in de familie-intimiteit.

# Externe link 

Biografische fiche André Denys op website Vlaams Parlement
