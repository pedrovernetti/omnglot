
## Θέμος Αναστασιάδης

Ο Θέμος (Θεμιστοκλής) Αναστασιάδης (Αθήνα, 6 Ιανουαρίου 1958 – Ζυρίχη, 22 Ιανουαρίου 2019) ήταν Έλληνας δημοσιογράφος και συντάκτης, με μεγάλη παρουσία στον χώρο της τηλεόρασης και του ραδιοφώνου, καθώς και εκδότης της εφημερίδας Πρώτο Θέμα.
Απόφοιτος του Οικονομικού Τμήματος της Νομικής Σχολής του Αριστοτελείου Πανεπιστημίου, εργάστηκε ως πολιτικός και οικονομικός συντάκτης σε διάφορες μεγάλες εφημερίδες, ενώ διετέλεσε και διευθυντής της Καθημερινής. Αργότερα εισήλθε στον τηλεοπτικό χώρο παρουσιάζοντας πολλά κυρίως βραδινά χιουμοριστικά talk show, με γνωστότερο το «ΟΛΑ».Το έργο του είχε κατά καιρούς κατηγορηθεί για σεξισμό, αντισημιτισμό και ρατσισμό. Το 2007 ενεπλάκη στο σκάνδαλο του Χρήστου Ζαχόπουλου με τη δημοσίευση πορνογραφικού υλικού από το Πρώτο Θέμα.Το 2017 διαγνώστηκε με καρκίνο και απεβίωσε στις 22 Ιανουαρίου 2019.

# Βιογραφία 

# Τα πρώτα χρόνια 

Γεννήθηκε στις 6 Ιανουαρίου 1958 στην Αθήνα, με καταγωγή από το Κουκούλι Ιωαννίνων, στα Ζαγοροχώρια. Ο πατέρας του, Βύρων Αναστασιάδης, ήταν διευθυντικό στέλεχος της πετρελαϊκής πολυεθνικής Shell, και συχνά η οικογένεια αναγκαζόταν να μετακομίζει σε διάφορες πόλεις της Ελλάδας αλλά και του εξωτερικού. Τον Νοέμβριο του 1973, ως μαθητής της Ε΄ Γυμνασίου (σημερινή Β΄ Λυκείου) ο Θέμος Αναστασιάδης συμμετείχε μαζί με συμμαθητές του σε διαδηλώσεις υποστήριξης της εξέγερσης του Πολυτεχνείου στο κέντρο της Αθήνας με αποτέλεσμα να αποβληθεί από το σχολείο του. Όταν τελείωσε το Γυμνάσιο, πέρασε στο Οικονομικό Τμήμα της Νομικής Σχολής του Αριστοτελείου Πανεπιστημίου. Ως φοιτητής υπήρξε στέλεχος της ΚΝΕ, μαζί με τον συγκάτοικο και φίλο του Ανδρέα Λοβέρδο.

# Δημοσιογραφική σταδιοδρομία 

Ο Αναστασιάδης ξεκίνησε την δημοσιογραφία ως φοιτητής, από το περιοδικό μοτοσυκλέτας «MotoGP». Εν συνεχεία, με αφετηρία την χιουμοριστική στήλη «Μαύρη Τρύπα» στην Ελευθεροτυπία, εργάστηκε ως πολιτικός - οικονομικός συντάκτης στις εφημερίδες Το Βήμα, Εξπρές, Ελευθεροτυπία και Καθημερινή, στην οποία διετέλεσε και διευθυντής. Για ένα σύντομο διάστημα εργάστηκε στην ΕΡΤ, ενώ ήταν από τους πρώτους που στελέχωσαν το ραδιοφωνικό σταθμό Αθήνα 9.84 του Δήμου Αθηναίων. Το 2007 μαζί με τους δημοσιογράφους Μάκη Τριανταφυλλόπουλο και Τάσο Καραμήτσο άρχισε την έκδοση της κυριακάτικης εφημερίδας Πρώτο Θέμα η οποία σήμερα συγκαταλέγεται στα γνωστότερα ελληνικά μέσα ενημέρωσης.Στη συνέχεια ξεκίνησε συνεργασία με τον τηλεοπτικό σταθμό ΣΚΑΪ, όπου παρουσίασε χιουμοριστικά talk show (Νοκ Άουτ, Μπίλιες). Μεγάλη τηλεοπτική επιτυχία υπήρξε η εκπομπή ΟΛΑ στον ALPHA, η οποία προβαλλόταν από τα μέσα του 2006 από τον ΑΝΤ1 και στην οποία παρουσιάζονταν, μεταξύ άλλων, βίντεο με συρραφή αποσπασμάτων από τηλεοπτικές εκπομπές.
Του έχει ασκηθεί έντονη κριτική για το δημοσιογραφικό του ύφος, ενώ έχει κατηγορηθεί για μεροληπτική στάση απέναντι στο νεοναζιστικό κόμμα της Χρυσής Αυγής, μη ηθικές τακτικές, αλλά και σεξισμό, ρατσισμό και ομοφοβία.

# Προβλήματα υγείας και θάνατος 

Τα τελευταία χρόνια της ζωής του ο Θέμος Αναστασιάδης άρχισε να αντιμετωπίζει πολλά προβλήματα υγείας. Τον Απρίλιο του 2017 σταμάτησε απότομα την εκπομπή "ΟΛΑ" λόγω κάποιας σοβαρής μη κατονομασμένης πάθησης στα μάτια του, καθώς οι δυνατοί προβολείς του στούντιο τον ταλαιπωρούσαν. Έχασε το μεγαλύτερο μέρος της όρασής του από το ένα μάτι, αλλά κατόρθωσε να σώσει το δεύτερο μετά από εγχείρηση που έκανε στα τέλη Ιουνίου.Τον Σεπτέμβριο του 2017 διαγνώστηκε με οστεοσάρκωμα στον θώρακα, μια σπάνια και πολύ επιθετική μορφή καρκίνου των οστών. Μετά από θεραπεία στη Ζυρίχη και στην κλινική Ντάνα Φάρμπερ της Βοστώνης, προσωρινά θεραπεύτηκε αλλά μετά από λίγους μήνες ο καρκίνος επανεμφανίστηκε. Τελικά, μετά από σταδιακή επιδείνωση που διήρκησε συνολικά πέντε περίπου μήνες, απεβίωσε το βράδυ της 22 Ιανουαρίου 2019 στην Ζυρίχη σε ηλικία 61 ετών. Κηδεύτηκε στις 27 Ιανουαρίου στον Ιερό Ναό Παναγίας Ελευθερώτριας στην Κηφισιά, με την παρουσία πολλών δημοσίων προσώπων. Η ταφή του έγινε στις 28 Ιανουαρίου και σε στενό οικογενειακό κύκλο στον Κότρωνα της Μάνης, που ήταν ο αγαπημένος τόπος παραθερισμού του.Τον Ιούλιο του 2019, σύμφωνα με δημοσιεύματα άνοιξε η διαθήκη του Αναστασιάδη, με την οποία παραχωρήθηκαν τα περιουσιακά του στοιχεία (ακίνητα, χρήματα, μετοχές) στους οικείους του.
Η αδερφή του Αναστασιάδη αρνήθηκε πάντως την όποια ύπαρξή περιουσίας.

# Διώξεις 

Τον Ιανουάριο του 2009 καταδικάστηκε σε 19 μήνες φυλάκιση με αναστολή για δημοσίευση φωτογραφιών στην εφημερίδα «Πρώτο Θέμα» που παρουσίαζαν τον Χρήστο Ζαχόπουλο σε προσωπικές στιγμές. Τελικά, τον Απρίλιο του 2013 το τριμελές Eφετείο αποφάσισε ομόφωνα την αθώωση του Αναστασιάδη και των άλλων εμπλεκομένων για παραβίαση προσωπικών δεδομένων, κρίνοντας ότι δεν υπήρξε ποτέ επεξεργασία και ταξινόμηση του DVD από τον ίδιο.Στις 4 Δεκεμβρίου 2012 ασκήθηκε κακουργηματική ποινική δίωξη εις βάρος του για φοροδιαφυγή και ξέπλυμα μαύρου χρήματος ποσού ύψους 5,5 εκ. ευρώ. Η υπόθεση είχε ξεκινήσει και κόλλησε από το 2007, όταν και ο Θέμος Αναστασιάδης βρέθηκε με καταθέσεις σε ελβετική τράπεζα, χωρίς να καταφέρει τελικά να τις δικαιολογήσει ως νόμιμα έσοδα. Αρχικά αθωώθηκε, αλλά το 2017 του επιβλήθηκε πρόστιμο περίπου 5 εκ. ευρώ ως οφειλή στο δημόσιο για ξέπλυμα μαύρου χρήματος που προήλθε το 2007 από εγκληματικές δραστηριότητες. Ο Αναστασιάδης υποστήριξε ότι η κυβέρνηση του ΣΥΡΙΖΑ τον έχει στοχοποιήσει και η απόφαση να του επιβληθεί πρόστιμο είναι πολιτική. Παράλληλα η μεριά του Αναστασιάδη ζήτησε τη μη καταβολή του προστίμου, κάτι που έγινε δεκτό από τη δικαστική έδρα δηλώνοντας ότι δεν έχει περιουσιακά στοιχεία.

# Προσωπική ζωή 

Ήταν παντρεμένος από το 1992 με την επίσης δημοσιογράφο Βασιλική Παναγιωτοπούλου, με την οποία είχαν αποκτήσει τρία παιδιά.

# Παραπομπές 

# Εξωτερικοί σύνδεσμοι 

Βιογραφικό - Φωτογραφικό Υλικό - Έργα
