
## Anders Bastiansen

Anders Harald Christoffer Bastiansen (s. 31. lokakuuta 1980 Oslo, Norja) on norjalainen jääkiekkoilija, joka pelaa GET-ligaenin Frisk Askerissa. Hän toimii joukkueen varakapteenina. Bastiansen on pelipaikaltaan keskushyökkääjä. 

# Pelityyli 

Elite Prospects -sivuston Ulf Anderssonin mukaan Bastiansen on iso ja vahva sentteri, joka pelaa monipuolista ja yksinkertaista, mutta myös suhteellisen tehokasta peliä. Hän on myös hyvä puolustamaan ja on käyttökelpoinen alivoimapelaaja. Hyökkäyspäässä Bastiansen on vastustajille vaikea haastettava fyysisissä väännöissä. Anderssonin mukaan hän ei ole kuitenkaan kovin sulava luistelemaan.

# Ura 

# Seuraura 

Bastiansen on Frisk Askerin kasvatti. Hän pelasi seurassa ensimmäiset miesten pelinsä jo 16-vuotiaana kaudella 1996–1997, jolloin Bastiansen sai tililleen kaksi ottelua. Hän viihtyi kasvattajaseurassaan vielä seitsemän seuraavaa kautta kevääseen 2004 saakka. Bastiansen voitti vuonna 2002 Norjan-mestaruuden.Kaudeksi 2004–2005 Bastiansen siirtyi Ruotsin toiseksi korkeimmalle sarjatasolle HockeyAllsvenskaniin ja IFK Arboga IK:n riveihin. Hän teki kauden aikana hyvät tehot 20+29=49, joilla Bastiansen jakoi sarjan pistepörssin voiton Skellefteå AIK:n Andreas Paulssonin kanssa. Hän jatkoi pelaamistaan Allsvenskanissa myös kaudella 2005–2006 aloittaessaan kauden Almtuna IS:ssä, mutta Bastiansen siirtyi 13 pelaamansa ottelun jälkeen sarjatasoa ylemmäs Elitserieniin ja Mora IK:hon. Hän oli kaudella 2006–2007 tehoilla 7+24=31 joukkueen kolmanneksi paras pistemies Håkan Boggin kanssa ja edusti Moraa kauden aikana myös Spengler Cupissa. Kaudella 2007–2008 Bastiansen teki tehot 7+23=30, joilla hän voitti joukkueen sisäisen piste- ja syöttöpörssin. Mora putosi keväällä 2008 Allsvenskaniin, mutta Bastiansen siirtyi kaudeksi 2008–2009 jatkamaan Elitserien-uraansa Färjestad BK:hon.Bastiansen teki kaudella 2008–2009 yhden kauden piste-ennätyksensä Elitserienissä tehoilla 10+22=32. Hän voitti keväällä 2009 Ruotsin-mestaruuden. Marraskuussa 2009 Bastiansen teki seuraavat neljä kautta (kevääseen 2014 asti) kattavan jatkosopimuksen. Kaudella 2009–2010 hän nousi Färjestadin varakapteeniksi. Bastiansen jakoi Elitserienin alivoimamaalipörssin voiton neljän muun pelaajan kanssa tehtyään kaksi osumaa. Kevään 2010 pudotuspeleissä hän oli kahdeksalla syöttöpisteellään Färjestadin paras syöttäjä Per Åslundin kanssa. Kaudella 2010–2011, kevään 2011 pudotuspeleissä Bastiansen oli joukkueen paras maalintekijä kuudella osumallaan. Hän voitti kauden päätteeksi Ruotsin-mestaruuden ja palkittiin pudotuspelien parhaana pelaajana. Bastiansen palkittiin myös Norjan vuoden jääkiekkoilijana. Kauden 2013–2014 päätteeksi hän voitti SHL-hopeaa.Kaudeksi 2014–2015 Bastiansen siirtyi vuoden mittaisella sopimuksella Itävallan Erste Bank Eishockey Ligan Graz 99ersiin. Hän nousi joukkueen kapteeniksi ja oli 15 osumallaan 99ersin kolmanneksi paras maalintekijä. Kaudeksi 2015–2016 Bastiansen palasi kolmivuotisella sopimuksella kasvattajaseuraansa Frisk Askeriin. Hän nousi joukkueen varakapteeniksi. Bastiansen voitti tehoilla 11+33=44 Frisk Askerin sisäisen syöttöpörssin ja jakoi sisäisen pistepörssin voiton Thomas Valkvæ Olsenin kanssa. Hän voitti myös joukkueen sisäisen tehotilaston lukemalla +12. Kevään 2016 pudotuspeleissä Bastiansen voitti Frisk Askerin sisäisen piste-, maali- ja syöttöpörssin tehoilla 3+5=8.Bastiansen oli kaudella 2016–2017 Frisk Askerin toiseksi paras pistemies Vinny Saponarin jälkeen tehoilla 17+27=44. Hän voitti kauden päätteeksi GET-ligaenin hopeaa.

# Maajoukkueura 

Bastiansen edusti Norjaa Vancouverin olympiakisoissa 2010 ja Sotšin olympiakisoissa 2014 sekä Torinon, Vancouverin ja Pyeongchangin olympiakisojen karsinnoissa. Hän pelasi myös MM-kilpailuissa vuosina 2006, 2007, 2008, 2009, 2010, 2011, 2012, 2013, 2014, 2015, 2016 ja 2017. Vuoden 2007 turnauksessa Bastiansen oli neljällä osumallaan Norjan paras maalintekijä ja vuoden 2008 turnauksessa tehoilla 1+5=6 joukkueen paras pistemies. Bastiansen kuului Norjan kapteenistoon vuosina 2010–2016; vuoden 2014 turnauksessa hän toimi joukkueensa kapteenina. Bastiansen palkittiin Norjan yhtenä kolmesta parhaasta pelaajasta vuosina 2012 ja 2013. Hän pelasi myös I-divisioonan MM-kilpailuissa vuonna 2005, jolloin Bastiansen voitti A-lohkon kultaa. Hän oli tehoilla 5+5=10 turnauksen pistepörssin toinen edellään vain joukkuetoveri Morten Ask. Bastiansen voitti myös tehotilaston lukemalla +12.Vuosina 1999 ja 2000 Bastiansen pelasi alle 20-vuotiaiden B-sarjan MM-kilpailuissa sekä vuonna 1998 alle 18-vuotiaiden EM-kilpailuissa ja 1997 B-sarjan EM-kilpailuissa.

# Tilastot 

# Lähteet 

Anders Bastiansen The Internet Hockey Databasessa (HockeyDB.com) (englanniksi)
Anders Bastiansen Elite Prospects -verkkosivustolla (englanniksi)

# Viitteet 

