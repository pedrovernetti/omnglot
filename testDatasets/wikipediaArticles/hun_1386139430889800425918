
## Asbóth Lajos

Nemescsói Asbóth Lajos (Keszthely, 1803. június 20. – Budapest, 1882. május 6.) honvéd ezredes, a Magyar Tudományos Akadémia levelező tagja, a bécsi titkosrendőrség besúgója. Apja Asbóth János mezőgazdász, a Georgikon igazgatója volt. Öccse, Asbóth Sándor az 1848–49-es szabadságharcban alezredes, az emigrációban amerikai tábornok, majd diplomata. Fia Asbóth János író.

# Élete 

Angol eredetű magyar családban született. Édesapja nemescsói Asbóth János (1768-1823) mezőgazdász, a keszthelyi Georgicon igazgatója, édesanyja Tátrai Anna (1780-1842) volt. Tanulmányait a bécsi hadmérnöki akadémián végezte, majd 1820-ban lépett a császári hadseregbe. 1844-ben századosként nyugalomba vonult és földbérlőként Lugoson gazdálkodott.
1848 júniusától Krassó vármegyében nemzetőr őrnaggyá és a bánsági bányavidéket védő mintegy 600 fős nemzetőr egység parancsnokává nevezték ki. A hadiipari szempontból is fontos bányavidék folyamatos támadásoknak volt kitéve és december második felében a túlerő ellenében a nemzetőrök kénytelenek voltak feladni.
1848. november 17-én Asbóth Lajos Ezeres falu lefegyverzésére kivezényelte Rózsa Sándor szabadcsapatát, akik kirabolták a falut és 36 lakosát megölték. Emiatt Vukovics Sebő nemsokára feloszlatta a szabadcsapatot.
1849. január 15-étől Debrecen katonai parancsnoka, majd január 26-ától alezredesként a szerveződő 12. (tartalék) hadosztály parancsnoka volt. Hadosztályával részt vett a tavaszi hadjáratban. Érdemeket szerzett a császári hadsereg megtévesztését célzó hadműveletekben, ezért április 18-án ezredessé léptették elő és megkapta a Magyar Katonai Érdemrend III. osztályát. Buda ostromában, mint a II. hadtest egy hadosztályának parancsnoka, majd – miután Aulich Lajos betegszabadságra ment – mint a II. hadtest parancsnoka vett részt.
Az 1849. júniusi Vág melletti hadműveletekben, majd a peredi csatában a II. hadtest kiválóan szerepelt, azonban Asbóth nem a parancsok szerint irányította hadtestét, ezért Görgei leváltotta a hadtest éléről. Július 19-étől a tartalék hadtest egy hadosztálya, majd a tervezett tartalék hadtest parancsnoka lett. A fegyverletétel után halálra ítélték, majd az ítéletet 18 évi várfogságra változtatták. 1856-ban kapott kegyelmet.
Provokátorként részt vett a szabadságharc utáni függetlenségi szervezkedésekben. Az emigráció jelentős szerepet szánt neki egy tervezett felkelés előkészítésében. 1861-ben néhány hónapra ismét letartóztatták. 1918-ban vált ismertté, hogy ekkor a bécsi titkosrendőrség besúgója lett. Ő adta fel az Almásy Pál és Nedeczky István vezette összeesküvés résztvevőit, az árulásért pénzt is kapott 10 000 forintot.1862-ben megírta emlékiratait, majd 1867-ben az amerikai polgárháború történetét. Hadtudományi műveket is írt, közülük legjelentősebb a „A hadvezér és a hadtudomány alapelvei az újabbkori hadjáratok történetével felvilágosítva” című (Pest, 1863). 1863-ban a Magyar Tudományos Akadémia levelező tagjává választották. Vezérőrnagyként a Honvédegylet tagja volt. Kossuth Lajos egy 1867-ben írt levelében utólag ismerte el e rendfokozatot, tábornoki oklevelének kiadására a szabadságharc alatt nem került sor.

# Művei 

Emlékiratai... (Pest, 1862)
A hadvezér és a hadtudomány alapelvei az újabbkori hadjáratok történetével felvilágosítva (Pest, 1863)
Görgei (Pest, 1867)
Az Éjszakamerikai polgárháború története (Budapest, 1875)

# Jegyzetek 

# Források 

Magyar életrajzi lexikon I. (A–K). Főszerk. Kenyeres Ágnes. Budapest: Akadémiai. 1967. 57. o. 
Magyarország hadtörténete két kötetben (főszerkesztő: Liptai Ervin), Zrínyi Katonai Kiadó – 1985, ISBN 9633263379
Bona Gábor: Az 1848–49-es honvédsereg vezetői (Rubicon 1999/4)
Hermann Róbert: Az 1848–1849-es szabadságharc nagy csatái, Zrínyi Kiadó – 2004, ISBN 9633273676

# További információk 

Asbóth Lajos emlékiratai az 1848-iki és 1849-iki magyarországi hadjáratból (magyar nyelven). books.google.hu. (Hozzáférés: 2012. április 25.)
Tarján Tamás: 1802. június 2. Asbóth Lajos honvéd tábornok születése (magyar nyelven). rubicon.hu. (Hozzáférés: 2012. április 25.)
1802. június 2. Asbóth Lajos honvéd tábornok születése (magyar nyelven). Zalai Életrajzi Kislexikon. (Hozzáférés: 2012. április 25.)
