
## Alfred Cavén

Carl Alfred Cavén, sukunimi esiintyy myös muodossa Caween (29. huhtikuuta 1836 Tyrväntö – 12. elokuuta 1912 Hämeenlinna) oli suomalainen arkkitehti. Cavén suunnitteli useita rakennuksia Hämeenlinnaan ja lisäksi hän laati asemakaavoja muun muassa Hämeenlinnaan (1887) ja Lahteen.
Cavénin vanhemmat olivat lipunkantaja, maanviljelijä Karl Fredrik Cavén ja Juliana Gustava Burgman. Cavén kävi Hämeenlinnan yläalkeiskoulun ja pääsi ylioppilaaksi 1856. Hän opiskeli arkkitehdiksi intendenttikonttorissa 1855 ja valmistui Tukholman taideakatemiasta vuonna 1866. Opiskelun ohella Cavén toimi kiertävänä valokuvaajana ja arkkitehtien piirtäjänä. Hän teki 1874 ja 1875 opintomatkoja Keski-Eurooppaan ja oleskeli vuoden ajan Pariisissa.
Cavén toimi Hämeen läänin virkaatekevänä lääninkonduktorina vuosina 1860–1862 ja yleisten rakennusten ylihallituksen ylimääräisenä arkkitehtina vuodesta 1867 sekä oli Mikkelin läänin lääninrakennuskonttorin virkaatekevänä esimiehenä vuosina 1867–1869. Cavén toimi sitten Hämeen läänin apulaisarkkitehtina vuosina 1869–1873 ja sen jälkeen hän oli yleisten rakennusten ylihallituksen toisena arkkitehtina ja Hämeen lääninrakennuskonttorin johtajana 1876–1907.
Carl Alfred Cavén oli naimisissa vuodesta 1898 Adèle Lovisa Walhemin kanssa.

# Rakennuksia 

Hämeenlinnan lääninvankila 1860-luvulla
Kenkäveronniemen Iso-Pappila, Mikkeli 1869
Hämeenlinnan Myllymäen kasarmirakennukset 1880-luvulla
Hämeenlinnan vanha koulu, Saaristenkatu 1881, 1884
Uuraisten kirkon kellotapuli 1882
Kuhmoisten kirkon korjaus 1884–1885
Korpilahden kirkon kellotapuli 1885
Hämeenlinnan raatihuone 1887
Hämeenlinnan vanha palokuntatalo 1891
Rengon Pyhän Jaakon kirkon korjaus 1895
Oluttehtailija J. F. Schmausserin talo, Hämeenlinna 1903, yhdessä Henrik R. Helinin kanssa
Hämeenlinnan Puhelinyhdistyksen talo, purettu
Kauppias Nybergin talo, Hämeenlinna, purettu
Cavénin oma asuintalo, Arvi Kariston katu 6, Hämeenlinna, purettu 1963

# Lähteet 

Ylioppilasmatrikkeli 1853–1899
Häme-Wiki : Alfred Cavén
Kuka, Mitä, Lahti : Cavén, Carl Alfred (1836-1912)

# Aiheesta muualla 

Cavénin laatima Hämeenlinnan asemakaava vuodelta 1887 (Hämeenlinnan Lydia)
