
## Messiaan kirkko

Messiaan kirkko (engl. Church of the Messiah) oli yhdysvaltalaisen George Washington Joshua Adamsin (1811–11. toukokuuta 1880) 1861 perustama mormonistinen yhteisö. Yhteisö teki epäonnistuneen yrityksen perustaa siirtokunta Palestiinaan. 

# Kääntymys ja jäsenyys Myöhempien aikojen pyhien Jeesuksen Kristuksen kirkossa 

Adams syntyi noin 1811 Oxfordissa, New Jerseyssä. 1830-luvulla hänestä tuli metodistisaarnaaja. Helmikuussa 1840 hän kuuli New Yorkissa Myöhempien aikojen pyhien Jeesuksen Kristuksen kirkon apostolin Heber C. Kimballin saarnan ja tuli vakuuttuneeksi sanoman totuudellisuudesta. Hänet kastettiin MAP-kirkon jäseneksi vielä samalla viikolla. 1841 Adams matkusti Englantiin lähetystyöhön. Hänen saarnaamistyönsä seurauksena kirkkoon liittyi runsaasti uusia jäseniä. 
Lokakuussa 1843 Myöhempien aikojen pyhien Jeesuksen Kristuksen kirkon presidentti, profeetta Joseph Smith pyysi Adamsia lähtemään lähetystyöhön Venäjälle. Kesäkuussa 1844 hän asetti Adamsin "apostoliksi ja erityiseksi todistajaksi Venäjän keisarikunnassa". Juuri ennen Adamsin lähtöä kirkon lähetystyö kuitenkin lopetettiin profeetta Joseph Smithin saatua surmansa vihamielisen väkijoukon lynkkaamana 27. kesäkuuta 1844. 10. huhtikuuta 1845 Adams erotettiin kahdentoista apostolin koorumista hänen ehdotettuaan, että Joseph Smithin poika Joseph Smith III kutsuttaisiin kirkon johtajaksi yhdessä tämän ainoan elossa olevan veljen William Smithin kanssa. 

# Strangiittien johtaja 

Tultuaan erotetuksi Adams liittyi James J. Strangin johtamaan uskonnolliseen yhteisöön, Myöhempien aikojen pyhien Jeesuksen Kristuksen kirkkoon. Adamsista tuli Strangin neuvonantaja. 1850 Adams kruunasi Strangin "Israelin kuninkaaksi", ja tämä nimitti Adamsin puolestaan "varakuninkaakseen" ja "pääministerikseen". 1851 Adams kuitenkin erotettiin strangiittien yhteisöstä. Häntä syytettiin aviorikoksesta, kavalluksesta, juopumuksesta ja harhaoppisuudesta.

# Messiaan kirkko 

1850-luvun loppupuolella Adams oli koonnut ympärilleen joukon kannattajia Uudessa-Englannissa. He kutsuivat yhteisöään nimellä "Messiaan kirkko". Adams katsoi olevansa Jeesuksen Kristuksen profeetta ja lähettiläs tälle maailmalle. 1864 hän perusti kirkkonsa päämajan Indian Riveriin, Maineen. Myöhemmin samana vuonna Adams selitti saaneensa ilmoituksen, jonka mukaan hänen tuli johtaa seuraajansa Luvattuun maahan, Palestiinaan, ja perustaa sinne uskovien yhteisö. Hän selitti yhteisön valmistavan Luvattua maata juutalaisten paluulle, mikä puolestaan valmistaisi tietä Kristuksen toiselle tulemukselle. Kirkon jäsenet rahoittivat Adamsin asutushanketta suurilla summilla. 

# Yhteisö Palestiinassa 

1865 Adams matkusti Palestiinaan ja osti yhteisölle maa-alueen lähellä Jaffaa. Palattuaan takaisin Yhdysvaltoihin Adams järjesti yhdistyksen organisoimaan hänen johtamansa yhteisön muuttoa. Hän onnistui saamaan tapaamisen Yhdysvaltain presidentti Andrew Johnsonin kanssa, joka lupasi tukea Adamsin siirtokuntahanketta Ottomaanien imperiumin suuntaan. 
156 Messiaan kirkon jäsentä purjehti Bostonista Jaffaan Nellie Chapin -nimisellä aluksella, saapuen perille 22. syyskuuta 1866. Jäsenet perustivat väliaikaisen leirin Välimeren rannalle, luottaen paikallisen arabiväestön apuun. Vaikka paikalliset asukkaat toivat tulokkaille ruokaa ja vettä, kuoli tulokkaista kuukauden kuluessa kuusi lasta ja kolme aikuista. Marraskuussa tulokkaat olivat rakentaneet suojikseen muutaman yksinkertaisen asumuksen. 
Joulukuussa 1867 siirtokunnalta loppuivat sekä rahat että tarvikkeet. Alkoholiongelmista kärsivä Adams menetti siirtokunnan johdon käsistään, koska hän ei enää pystynyt hallitsemaan alkoholinkäyttöään. Huhtikuussa joukko siirtokuntalaista vetosi Yhdysvaltain konsulaatin apuun, jotta se auttaisi siirtokuntalaisia palaamaan takaisin kotiin. 
Kuukauden loppuun mennessä hallitus oli luvannut 26 siirtokuntalaiselle avustuksen kotiin palaamista varten. Adams ja hupeneva joukko siirtolaisia yritti aloittaa maanviljelemisen, mutta sato epäonnistui surkeasti. Kesän lopussa enää 40 siirtokuntalaista asusti alueella yhdessä Adamsin kanssa. Yhdysvaltain hallitus lupasi matka-avustuksen lopuillekin siirtolaisille kotiinpaluuta varten. Palattuaan kotiin suurin osa Messiaan kirkon jäsenistä liittyi Reorganisoituun myöhempien aikojen pyhien Jeesuksen kristuksen kirkkoon. 
Kesäkuussa 1868 Adams vaimoineen lähti Palestiinasta Englantiin. Tässä vaiheessa 20 siirtokuntalaista asui vielä Palestiinassa. Osa heistä jäi maahan pysyvästi.

# Paluu Yhdysvaltoihin ja kuolema 

Adams yritti perustaa uuden yhteisön Liverpoolissa, jossa hän myös saarnasi siirtokunnan perustamista Palestiinaan. Yritys kuitenkin epäonnistui, ja Adams palasi Yhdysvaltoihin 1870. Hän saarnasi Philadelphiassa ja avasi 1878 kirkon nimeltä "Messiaan kirkko". Hän kuitenkin salasi menneisyytensä ja kielsi henkilöllisyytensä, koska osa hänen entisistä kannattajistaan oli katkeroituneita ja vaati korvauksia. Adams kuoli keuhkokuumeeseen 11. toukokuuta 1880.
