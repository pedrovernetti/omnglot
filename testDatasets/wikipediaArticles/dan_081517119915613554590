
## Kohvede

Kohvede (Melampyrum) er en slægt med ca. 15 arter, der er udbredt i Europa, Asien og Nordamerika. Arterne er halvsnyltere på andre planter (ofte græsser, men kan dog overleve uden at snylte. Det er énårige planter med en glat eller let behåret stængel, der er firkantet i tværsnit. Bladene er modsatte og lancetformede med hel rand. De nederste blade kan dog have nogle få, sylformede tænder. Blomsterne er samlet i tætte aks, og bægeret er 4-delt, mens kronen er en typisk læbekrone. De øverste blade fungerer som støtteblade, der kan være farvede i rødt eller blåt. Her omtales kun de arter, som er vildtvoksende i Danmark.
Arterne angribes af to rustsvampe: Coleosporium tussilaginis (mellemvært: fyr) og Puccinia nemoralis (mellemvært: blåtop). Desuden angribes de af forskellige meldugsvampe, som f.eks. Sphaerotheca humuli, men disse angribes omvendt af hyperparasittiske svampe af slægten Ampelomyces. Desuden angribes Kohvede af bladlusen Macrosiphum melampyri.
Kohvede har symbiose med de såkaldte "arbuskulære mykorrhizasvampe".

Agerkohvede (Melampyrum arvense)
Blåtoppet kohvede (Melampyrum nemorosum)
Almindelig kohvede (Melampyrum pratense)
Skovkohvede (Melampyrum sylvaticum)
Melampyrum barbatum
Melampyrum cristatum
Melampyrum klebelsbergianum
Melampyrum laxum
Melampyrum lineare
Melampyrum polonicum
Melampyrum roseum
Melampyrum setaceum
Melampyrum subalpinum
