
## Μάχη του Σατώ-Τιερί (1814)

Η Μάχη του Σατώ-Τιερί (αγγλικά: Battle of Château-Thierry (1814)) συνέβη στις 12 Φεβρουαρίου 1814 μεταξύ της οπισθοφυλακής του Στρατού της Σιλεσίας (ενός μεικτού, ρωσοπρωσικού στρατού), ο οποίος ήταν υπό τον στρατάρχη Γκέμπχαρτ Λέμπερεχτ φον Μπλύχερ, και ενός γαλλικού στρατού υπό τον αυτοκράτορα Ναπολέοντα Βοναπάρτη. Η μάχη τελείωσε με νίκη των Γάλλων.

# Πρελούδιο 

Αφού κέρδισε μια σειρά εντυπωσιακών τακτικών νικών (που έγιναν συλλογικά γνωστές ως η Εκστρατεία των Έξι Ημερών), ο Ναπολέων αναζητούσε το τελικό χτύπημα στους Πρώσους, το οποίο θα σήμαινε το τέλος της συμμετοχής τους στον ΣΤ΄ Συνασπισμό εναντίον του. Την προηγούμενη μέρα είχε νικήσει τον Φαμπιάν φον Όστεν-Ζάκεν και τον Λούντβιχ Γιορκ φον Βάρτενμπουργκ στη μάχη του Μονμιράιγ (Montmirail), και τώρα ο Ναπολέων πρόλαβε την πρωσική οπισθοφυλακή υπό τον στρατηγό Γιορκ φον Βάρτενμπουργκ στον ποταμό Μάρνη κοντά στην κοινότητα Σατώ-Τιερί στην Καμπανία.

# Μάχη 

Αφού έστειλε τον στρατάρχη Νέυ να ηγηθεί της επίθεσης, οι Γάλλοι διέσπασαν και εισέδυσαν στις πρωσικές γραμμές του Γιορκ φον Βάρτενμπουργκ, προκαλώντας βαριές απώλειες στους αντιπάλους τους. Η επίθεσή τους σταμάτησε από κάποιες τυχαία τοποθετημένες πρωσικές πυροβολαρχίες, επιτρέποντας στον Γιορκ φον Βάρτενμπουργκ ν΄ αποσυρθεί με καλή τάξη χωρίς να τραπεί σε ανοργάνωτη φυγή. Οι Πρώσοι είχαν 1.250 απώλειες στρατιωτών, οι Ρώσοι 1.500, και οι Γάλλοι 600. Επίσης, οι Γάλλοι κατέλαβαν εννέα κανόνια και πολλές αποσκευές και μεταγωγικά μέσα.

# Σημειώσεις 

# Παραπομπές 

Chandler, D. (1999), Dictionary of the Napoleonic wars, Wordsworth editions, ISBN 1-84022-203-4
