
## Sankthans

For alternative betydninger, se Sankt Hans. (Se også artikler, som begynder med Sankt Hans)

Højtiden Sankt Hans har navn efter Johannes Døberen, hvis fødsel fandt sted seks måneder før Jesu fødsel (se Luk 1,13-26) og er sat til den 24. juni. Datoen kaldes derfor sankthansdag (Skt. Hans' dag). I nordisk tradition afholdes højtider aftenen før dagen, så sankthansaften fejres den 23. juni, ligesom juleaften fejres dagen før juledag. 
Dagen fejres også i andre nordeuropæiske lande som England, Irland, Tyskland, Polen, Rusland og Frankrig, men mest i Norden og de baltiske lande, hvor den karakteristiske lyse nordiske nat giver de optimale betingelser.

# Oprindelsen til sankthansaften – en hedensk fest 

Sankthansaften har meget til fælles med valborgnatten 30. april, hvor man oprindelig også tændte bål. Når bålskikken i dag kun knyttes til Sankt Hans, kan grunden være kalenderreformen i 1700, hvor kalenderen rykkede 11 dage frem. En forrykning på halvanden uge om foråret kan have betydet at det blev for koldt til at sidde ude om aftenen ved et bål.Ligesom juleaften er sankthansaften et levn fra hedenske skikke, hvor årets korteste dag, vintersolhverv, og årets længste dag, sommersolhverv, blev fejret. Kristne missionærer og præster fik nyfortolket de gamle skikke, så de kunne bruges til at tjene kristendommens udbredelse. I det 7. århundrede advarede Sankt Eligius de nykristnede indbyggere i Flandern mod at fortsætte med at dyrke hedenske ritualer.

Festen for Johannes Døberen blev i 400-tallet fastlagt til den 24. juni, som ud fra Lukasevangeliet fandt sted 6 måneder før Jesu fødsel. Sankthans regnes som en af de ældste kirkefester. Lyset fra bålet blev tolket som symbol på Johannes, som udpegede Kristus i en verden af mørke. De hedenske bål var nu velsignet af kirken til ære for Døberen, og katolsk liturgi indeholder velsignelser for bålet. Sankthansaften var da også en helligdag frem til 1770, da Struensee fik antallet helligdage halveret. Som forordningen udtrykte det: "Skiønt deres Anordning kan have havt et gudeligt Øiemerke, ere de dog mere blevne anvendte til Lediggang og Laster, end til sand Guds Dyrkelse; hvorfore det er bedre, at de efter andre Protestantiske Landes Exempel blive anvendte til Arbeide og nyttig Gierning".

# Gamle ritualer i forbindelse med sankthansaften 

Sankthans eller midsommer fejredes med sang og druk, især omkring helligkilderne. Kirsten Piils kilde blev efter sigende fundet en midsommernat i 1583. Der var magi i luften, og havde man brug for planter med ekstra styrke, gjaldt det om at samle dem den nat. En rønnegren ophængt over døren beskyttede mod hekse. Ifølge folketroen kunne forelskede piger hænge to sankthansurter op under loftsbjælken for at se fremtiden. Voksede planterne bort fra hinanden, var der ikke håb om at forelskelsen var gengældt. Voksede de derimod mod hinanden, så det lyst ud. Kvinder skulle passe på ikke at blive stukket af sankthansormen i løbet af sankthansfesten. Det blev man angiveligt gravid af. I 1740’erne blev det forbudt at blusse på sankthansaften, men det viste sig umuligt at håndhæve forbuddet.Ved Sankt Hans var helligkildernes magiske helbredelseskraft stærkest, og folk valfartede til dem i kildetiden fra sankthans til Mariæ bebudelsesdag (2. juli). Der var i nogle egne af landet tradition for at gå til hellige træer i denne tid, og der blev bl.a. på Lolland-Falster flettet blomsterkranse, som skulle hænges op i hellige træer.
Bålet skulle helst tændes med "vild ild" eller "nødild" (ild, som laves fra grunden). På bålet har der siden 1920'erne begyndelse været placeret en figur, der ligner en heks. Heksene flyver ifølge overleveringen til kendte heksebjerge som Bloksbjerg i Harzen, Hekkenfeldt (egentlig Hekla på Island) og Lyderhorn i Bergen sankthansaften og -nat. Joachim Junges bog Den nordsjællandske Landalmues Characteer, Skikke, Meninger og Sprog fra 1798 nævner, at blus var udbredt på den tid. Sankthansblus bestod af halmknipper fæstet til lange stænger. Folk løb så hen over markerne med disse fakler, kaldt "væk-ild", fordi den skulle skræmme svampe, hekse og trolde væk.Hvordan heksen kom på bålet, kan der være flere kilder til. I slutningen af 1800-tallet begynder man i de østjyske byer at brænde heksefigurer af til Valborg aften. En af de første Sankt Hans-aftner, hvor man både har brændt en hekse-dukke og sunget midsommervisen, er på Jelling Seminarium omkring år 1900. En anden tradition siger at hekse-dukkerne er kommet på bålet i løbet af 1920'erne på egnen ved Kalundborg, hvor der arbejdede en del tyskere på skibsværftet under 1. verdenskrig. Hjemmefra kendte de til skikken med at brænde en strådukke på sankthansbålet, hvor dukken symboliserer det onde man vil til livs. Figurer blev brændt på bål andre steder i Europa, men under andre navne: Judas, som blev brændt til påske og Guy Fawkes i England.

Danmark og Norge: Sankthans
Sverige: Midsommar
Finland: Juhannus / Midsommar
Færøerne: Jóansøka
Island: Jónsmessa, Jónsvaka
Estland: Jaanipäev
Letland: Līgo (23. juni), Jāņi (24. juni)
Litauen: Joninės
Tyskland og Østrig: Johannisnacht (sankthansaften), Johannistag (sankthansdag)
Spanien: La noche de San Juan
Portugal: Noite de São João
Québec: Fête de la Saint-Jean / Fête nationale
Rusland, Hviderusland og Ukraina: Ivan Kupala
Polen: Noc Świętojańska

# Sankthansaften i dag 

Nu om dage markeres Sankt Hans ved offentlige og private arrangementer. Mange foreninger afholder arrangementer. Et typisk program omfatter en tale, derpå antændelse af bålet, og mens flammerne slikker op imod sommeraftenen, afsynges Midsommervisen. Fyrværkeri ved midnat kan også indgå i programmet. Talen fremføres ofte af en person der er kendt i lokalområdet.
Midsommervisen af Holger Drachmann med melodi af Lange-Müller stammer fra syngespillet Der var engang. Shu-bi-dua udgav i 1980 Drachmanns tekst til ny melodi, som også er blevet populær.
Der er mange vejrvarsler knyttet til dagen. For eksempel:

"Regner det sankthansaften, da skal det regne seks uger derefter."
"Jo mere det regner på sankthansaften, des mindre vokser hasselnødderne."Efter længerevarende tørke blev der i ugerne op til Sankt Hans 2018 højst usædvanligt indført bålforbud i de fleste danske kommuner. I nogle kommuner blev bålforbudet dog ophævet i ugen op til Sankt Hans.I store dele af det norske Vestfold var sankthansdagen fridag helt ind i 1990'erne. Sandefjord var den sidste norske kommune der opgav fridagen, og det skete i 2016. Fagforeninger i både Tønsberg og Sandefjord kommuner sloges for retten til at tage fri på sankthansdagen helt frem til det år. Rekorden verdens højeste sankthansbål indehaves dog længere nord, i Ålesund, med Slinningsbålet på 47,4 meter i 2016.

# Krigens mørklægning 

Under anden verdenskrig forbød den tyske besættelsesmagt – i forbindelse med mørklægningen – også sankthansbål. André Bjerke skrev i 1940 digtet Mørk sankthans:

Der var ingen bål i år.
Strænderne lå så øde,
og festen for midsommernatten, 
den blev som en fest for de døde.Men nettop i skyggernes aften
fik våre sind en dåb.
Der tændtes en ild i aftnen,
et glimt af udødeligt håb:Vel kan vi leve i mørke
og tabe af syne vort mål,
men alligevel ejer vor ungdom
tusinde utændte bål –Og venner, tider skal komme
påny over Jordens sletter
da vore bål skal bruse
i leende midtsommernætter! 

# Fodnoter 

# Se også 

Mærkedag, højtid
Lyse nætter
Religion
Advent, fastelavn, påske, pinse

# Faglitteratur 

Erik Reitzel-Nielsen: Omkring Sankt Hans – Lidt spredt kulturhistorie, C.A. Reitzels Forlag, 1995. ISBN 87-7421-901-4.
Gitte Kjær: Sankt Hans Glædens Fest, Strandbergs Forlag, 1987, 1998 2. oplag, ISBN 978-87-87200-89-9.

# Skønlitteratur og kunst om sankthans 

Adam Oehlenschläger: Sanct Hansaften-spil (i Digte, 1803)
P.S. Krøyer: Sankt Hansblus 1906

# Eksterne henvisninger 

historie-online.dk: Sankt Hans og historien bag skikken. Bla. om sankthansbål, blus, helligkilder, Sankt Hansko og Midsommertræ
historie-online.dk: Hekse og folkelig heksetro
historie-online.dk: Danmarks sidste heks, Anne Palles
historie-online.dk: Danmarks eneste adelige heks, Christenze Kruckow
