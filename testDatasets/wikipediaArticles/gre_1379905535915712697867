
## Αύγουστος του Σλέσβιχ-Χόλσταϊν-Σόνντερμπουρκ-Πλεν-Νόρμπουρκ

Ο Αύγουστος, δανικά August (9 Μαΐου 1635 - 17 Σεπτεμβρίου 1699) από τον Οίκο του Σλέσβιχ-Χόλσταϊν-Γκόττορπ ήταν δούκας του Σ.Χ.Σ.Πλεν-Νόρμπουρκ.

# Βιογραφία 

Ήταν ο δευτερότοκος γιος του Ιωακείμ-Ερνέστου δούκα του Σ.Χ.Σ.Πλεν και της Δωροθέας-Αυγούστας των Όλντενμπουρκ, κόρης του Ιωάννη-Αδόλφου δούκα του Σ.Χ.Γκόττορπ.
Όταν ήταν νέος έκανε τη Μεγάλη περιοδεία στην Ευρώπη μαζί με τον -κατά ένα έτος μεγαλύτερο- αδελφό του Ιωάννη-Αδόλφο, επισκεπτόμενοι, μεταξύ άλλων, την Αγγλία και τη Γαλλία. Τον πατέρα τους διαδέχθηκε ο Ιωάννης-Αδόλφος, που παραχώρησε το Νόρμπουρκ (δανικά: Νόρντμποργκ) στον αδελφό του.
Ο Αύγουστος έγινε αξιωματικός τού στρατού τού Βρανδεμβούργου και προήχθη σε στρατηγό του Πεζικού το 1664. Τότε διορίστηκε κυβερνήτης του Μαγδεβούργου. Το 1674 έγινε κυβερνήτης του Μίνντεν, ως αμοιβή για τη γενναιότητά του στον Πόλεμο εναντίον των Οθωμανών. Το 1676 έλαβε τη νήσο Ούζεντομ, ως ανταπόδοση για τις υπηρεσίες του στον Πόλεμο του Σκαν. Τελικά το Ούζεντομ δόθηκε, από τη Συνθήκη του Σαιν-Ζερμαίν-αν-Λέιγ, στη Σουηδία. Όταν ο Φρειδερίκος-Γουλιέλμος εκλέκτορας του Βρανδεμβούργου απεβίωσε το 1688, ο Αύγουστος αποσύρθηκε από τον στρατό του Βρανδεμβούργου και διέμενε στο κάστρο Νόρμπουρκ.
Το 1676 στην Κοπεγχάγη του απονεμήθηκε η διάκριση τού Τάγματος του Ελέφαντος. Απεβίωσε το 1699 στο Πλεν σε ηλικία 64 ετών. Το 1704 απεβίωσε ο αδελφός του Ιωάννης-Αδόλφος δούκας του Σ.Χ.Σ.Πλεν και το 1706 τον διαδέχθηκε ο Ιωακείμ-Φρειδερίκος (γιος του Αυγούστου).

# Οικογένεια 

Νυμφεύτηκε το 1665 την Ελισάβετ-Καρλόττα, κόρη του Φρειδερίκου πρίγκιπα του Άνχαλτ-Χάρτσγκεροντε και είχε τέκνα:

Ιωακείμ-Φρειδερίκος 1668-1722, δούκα του Σ.Χ.Σ.Πλεν.
Ελισάβετ-Αυγούστα 1669-1709, μοναχή στο αββαείο του Χέρφορτ.
Σοφία-Καρλόττα 1672-1720.
Χριστιανός-Αύγουστος 1674-1706, πρίγκιπας του Σ.Χ.Σ.Πλεν-Νόρμπουρκ.
Ιωάννα-Δωροθέα 1676-1727, παντρεύτηκε τον Γουλιέλμο Β΄ πρίγκιπα του Νασσάου-Ντίλλενμπουρκ.
