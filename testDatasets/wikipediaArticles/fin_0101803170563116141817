
## HMS Ariadne (M65)

HMS Ariadne (viirinumero M65) oli Britannian kuninkaallisen laivaston Abdiel-luokan miinalaiva. Alus oli yksi harvoista Britannian Yhdysvaltain laivastolle lainaamista ja se palvelikin Yhdysvaltain 7. laivastossa Tyynellä valtamerellä 1944.

# Valmistus 

Alus tilattiin 19. huhtikuuta 1941 Alexander Stephen and Sonsilta Glasgow'sta Skotlannista osana sodan ajan laivastohankintoja. Sen köli laskettiin 15. marraskuuta 1941 ja alus laskettiin vesille 16. helmikuuta 1943. Alus valmistui vielä saman vuoden lopulla 9. lokakuuta.

# Palvelus 

Syyskuussa 1943 alus oli valmistajan koeajoissa. Valmistuttuaan 9. lokakuuta alus siirrettiin laivastolle vastaanottotesteihin, joiden päätyttyä se varustettiin sekä siirrettiin Scapa Flow'hun Kotilaivastoon koulutettavaksi. Aluksen koulutuskeskeytettiin joulukuussa, jolloin se määrättiin Atlantille partiointiin. Alus siirrettiin Gibraltarille, josta se lähti HMS Gambian, HMS Penelopen, HMS Glasgowin ja HMS Enterprisen kanssa pysäyttämään rannikkolennoston havaitsemaa Saksan laivaston saarronmurtajaa Alsterruferia (operaatio Stonewall).HMS Ariadnen ensimmäinen palvelustehtävä oli miinanlasku Norjan rannikolle.
HMS Ariadne poistui kotivesiltä tammikuussa 1944, jolloin se liitettiin Yhdysvaltain 7. laivastoon Tyynelle valtamerelle. Alus laski kesäkuussa 1944 Uuden Guinean pohjoisrannikolle 146 miinaa. Se laski taisteluiden aikana 1352 miinaa. Alus siirrettiin joukkojenkuljetustehtäviin marraskuussa.
Sodan jälkeen alus kuljetti entisiä sotavankeja takaisin Japanista kotimaihinsa, ja pääsi itse palaamaan Englantiin vasta 1947. Paluun jälkeen alus sijoitettiin Sheernessiin reserviin. Alus ei palannut palvelukseen lukuun ottamatta lyhyttä huollon jälkeistä koeajojaksoa 1950.
HMS Ariadne myytiin romutettavaksi W. H. Arnott Youngille ja se saapui helmikuussa 1965 Dalmuiriin, jossa se romutettiin kesäkuussa. 

# Lähteet 

Gardiner Robert (toim.): Conway's All the World's Fighting Ships 1922–1946. Lontoo, Englanti: Conway Maritime Press, 1987. ISBN 0-85177-146-7. (englanniksi)

# Viitteet 

