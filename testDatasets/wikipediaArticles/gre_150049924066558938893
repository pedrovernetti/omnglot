
## Παγκορινθιακός

Ο Παγκορινθιακός ήταν αθλητικό σωματείο το οποίο είχε προκύψει στις αρχές του 1958 μετά από συγχώνευση δύο ομάδων της Κορίνθου, του Ολυμπιακού Κορίνθου και του Αχιλλέα Κορίνθου (ιδρύθηκε το 1927).
Την περίοδο 1958-59 συμμετείχε στον α' προκριματικό όμιλο της επαρχίας με αντιπάλους τον Ολυμπιακό Χαλκίδας και το Διαγόρα Ρόδου. Ισοβάθμησε στην κορυφή με τον Ολυμπιακό Χαλκίδας και στο μπαράζ επικράτησε με 1-0. Κατόπιν έπαιξε διπλούς αγώνες με το νικητή του β' ομίλου της επαρχίας, Παναιγιάλειο προκειμένου να αναδειχθεί η ομάδα που θα συμμετείχε στο Εθνικό Πρωτάθλημα. Ο Παναιγιάλειος νίκησε και τις 2 φορές (4-2 στο Αίγιο και 0-1 στην Κόρινθο)
Την επόμενη όμως χρονιά συμμετείχε στο 1ο πρωτάθλημα (1959-60). Τερμάτισε στην 13η θέση και ισοβάθμησε με τον Παναιγιάλειο (55 βαθμοί). Στο μπαράζ παραμονής που έγινε ηττήθηκε με 2-1 και εγκατάλειψε την Α' Εθνική. Στη σύντομη παρουσία του στη μεγάλη κατηγορία πέτυχε 9 νίκες (ξεχωρίζουν οι νίκες με 1-0 επί του Ολυμπιακού στην Κόρινθο με γκολ του Γιώργου Κόη τη πρώτη αγωνιστική 25 Οκτωβρίου 1959, με 2-0 επί του Άρη στην Κόρινθο και με 2-1 επί του Ηρακλή στη Θεσσαλονίκη), 7 ισοπαλίες (ξεχωρίζουν τα 0-0 με την ΑΕΚ και τον ΠΑΟΚ στην Κόρινθο) και 14 ήττες. Τα τέρματα του στο πρωτάθλημα ήταν 27-45.
Εκείνη τη χρονιά αγωνίστηκαν με τα χρώματα του Παγκορινθιακού οι : Λεωνίδας (Λέλος) Αδαμαντίδης (απο ΑΕΚ), Θεόδωρος Βασιλόπουλος, Παναγιώτης Βικάτος ,Γιαννακούλιας, Γιώργος Κόης, Γιάννης Κόλλιας, Λιόλιος (απο Αχιλλέα Τρικάλων), Αλέκος Μήττας, Μιχαλάκης, Κ.Νκολάου, Π.Νικολάου (απο Πήγασο Κορίνθου), Παπαφίλης, Δημήτρης Πατριαρχέας (απο Όμιλο Καλαμάτας), Θεοφάνης Τασίνος (αργότερα πήγε στην ΑΕΚ), Ηλίας Τσαγκλής (απο Πήγασο Κορίνθου) και ο μοναδικός τερματοφύλακας που χρησιμοποιήθηκε ο Χατζής (απο Απόλλωνα Αθηνών). Προπονητής ήταν ο πρώην παίκτης του Παναθηναϊκού, Γαβρίλος Γαζής. 
Τη χρονιά 1960-61 αγωνίστηκε στη Β' Εθνική (Όμιλος Πειραιά) και τερμάτισε τελευταίος. Την επόμενη χρονιά (1961-62) αφού εξασφάλισε τη συμμετοχή του στη β' φάση ομίλων της Β' Εθνικής έχασε την άνοδο στην Α' Εθνική για 2 βαθμούς (τερμάτισε 2ος μετά τον Παναιγιάλειο). Την ίδια χρονιά έφθασε στους 16 του Κυπέλλου Ελλάδας αφού απέκλεισε τον Πανηλειακό με 0-1. Αποκλείστηκε από τον Απόλλωνα Καλαμαριάς με 0-1.
Τη χρονιά 1962-63 τερμάτισε 1ος στον όμιλό του στη Β' Εθνική, αλλά στα μπαράζ δεν κατάφερε να ανέβει στην Α' Εθνική. Την ίδια χρονιά για το Κύπελλο αποκλείστηκε άνευ αγώνος με 2-0 από την Προοδευτική.
Το 1963 ο Παγκορινθιακός και η ομάδα του Άρη Κορίνθου συγχωνεύονται και δημιουργούν τον ΑΠΣ Κόρινθος, ο οποίος αργότερα μετείχε στην επαγγελματική Α' Εθνική για πέντε περιόδους (1979-1982 και 1991-1993).
Ένα νέο σωματείο με το όνομα Παγκορινθιακός αγωνίστηκε στο πρωτάθλημα της Β' Εθνικής τις περιόδους 1963-64 (8ος στο 2ο όμιλο), 1964-65 (16ος στο 2ο όμιλο) και τα επόμενα χρόνια στις ερασιτεχνικές κατηγορίες ως το 1999, όταν συγχωνεύτηκε με την Κόρινθο και δημιούργησαν τον σημερινό ΠΑΣ Κόρινθος. 

# Πηγές 

