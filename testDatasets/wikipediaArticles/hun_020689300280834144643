
## Amazonasi réce

Az amazonasi réce (Amazonetta brasiliensis) a lúdalakúak (Anseriformes) rendjébe, ezen belül a récefélék (Anatidae) családjába, az réceformák (Anatinae) alcsaládjába tartozó Amazonetta nem egyetlen faja.

# Előfordulása 

Suriname, Argentína, Bolívia, Brazília, Kolumbia, Francia Guyana, Guyana, Paraguay, Peru, Uruguay és Venezuela területén honos. Édesvizű tavon és mocsarak lakója.

# Alfajai 

Amazonetta brasiliensis brasiliensis
Amazonetta brasiliensis ipecutiri

# Megjelenése 

A kisebbfajta récék közé tartozik, hossza 40 centiméter, tömege 600 gramm. Az amazonasi récénél a nemek igen hasonlítanak egymásra, csak kevés különbség van a hím és a tojó között. A tollazat mindkét nemnél világosbarna. A hím csőre piros, a nőstényé szürke. A nősténynek fehéres az arctollazata.

# Életmódja 

Mivel a trópusokon él, állandó madár. Főleg a víz felszínén, vagy annál nem sokkal nagyobb mélységben keresi főleg növényi részekből álló táplálékát. Párokban vagy kis, maximum 20 egyedet számláló csoportokban él.

# Szaporodása 

Az amazonasi réce tojója általában a parti növényzet közé vagy vízre építi pihékkel bélelt fészkét, ahova 8-12 tojást rak. A költés 12 hétig tart, és csak a tojó költi ki a tojásokat. A jól fejlett, fészekhagyó kicsik hamarosan anyjukat követik a vízig. A fiókák felnevelésében részt vesz a hím is.
Átlagos élettartamuk 10 év körüli.

# Védettsége 

Az amazonasi réce állományának nagysága nem ismert, de egyes helyeken meglehetősen elterjedt. 
A faj nem veszélyeztetett.

# Forrás 

A faj szerepel a Természetvédelmi Világszövetség Vörös Listáján. IUCN. (Hozzáférés: 2010. február 7.)

# További információk 

Internet Bird Collection - videók a fajról
