
## Vitamin B12

B12-vitamin, kobalamin eller cobalamin er et vandopløseligt vitamin, der har en nøglefunktion i hjernen, nervesystemet og blod-dannelsen. Det er et af de otte B-vitaminer og er nødvendig for stofomsætningen af alle celler i den menneskelige krop især hvad angår DNA-syntese og –regulering, fedtsyre-syntese og energi-produktion.
Hverken svampe, planter eller dyr kan danne vitamin B12. Bakterier og arkæer har de nødvendige enzymer til syntese af cobalamin og de er derfor de eneste kilder til produktion af vitaminet. Planter kan optage B12 ved at vokse i komposteret gødning. Således er frugten (ananaskirsebær) fra planten Physalis peruviana kendt for at indeholde B12-vitamin.
Kemisk set er vitamin B12 det største og mest strukturelt komplicerede vitamin og kan kun produceres ved bakteriel fermentering.

# Biokemi 

B12-vitamin indeholder det biokemisk sjældne grundstof kobolt og består af en gruppe af kemisk beslægtede forbindelser, der alle kan omdannes til hinanden, og alle har vitamin-aktivitet. Bakterier producerer oftest hydroxocobalamin, der industrielt omdannes syntetisk til cyanocobalamin, som ikke forekommer i naturen, men er det oftest anvendte vitamin B12. Ved indtagelse omdannes det til methylcobalamin og adenosylcobalamin. Hydroxocobalamin, methylcobalamin, og adenosylcobalamin kan også forekomme i farmakologiske produkter og kosttilskud.
B12-vitamin optages i kroppen ved hjælp af proteinet IF (intrinsic factor), der binder vitaminet, og en tarmcelle-receptor, der genkender IF-B12-komplekset. I blodet transporteres vitaminet af blodproteinet transcobalamin.

# Mangelsygdomme 

B12-mangel medfører en række sygdomme, heriblandt megaloblastær anæmi.

# Referencer 

# Eksterne henvisninger 

B12-vitamin. Netdoktor.dk
Vitamin B12-mangel. Sundhed.dk
Vi spiste kød for 1,5 million år siden. Videnskab.dk
Raw food kan gøre dig alvorligt syg. Videnskab.dk
Fødevaredatabanken indhold af B12
