
## Citronmelisse

Citronmelisse eller hjertensfryd (Melissa officinalis) er en 20-90 cm høj buskagtig og citronduftende urt med små hvide blomster. Den dyrkes til brug i husholdningerne, både som krydderurt og som en beroligende te. Desuden findes den forvildet nær bebyggelse. Citronmelisse tilhører læbeblomst-familien.

# Beskrivelse 

Citronmelisse er en flerårig, urteagtig plante med en opstigende til opret, busket vækst. Stænglerne er lysegrønne og firkantede i tværsnit med modsat stillede blade. Bladene er ægformede til hjerteformede med tandet rand. Oversiden er græsgrøn og kruset, mens undersiden er lysegrøn med tydelige bladribber. Begge sider er svagt behårede.
Blomstringen foregår i juli-august, hvor man finder blomsterne i små stande ved bladhjørnerne. De enkelte blomster er 5-tallige og uregelmæssige med kun én symmetriakse og hvide kronblade. Frugterne er spaltefrugter med brune frø.
Rodsystemet består af nogle få, kraftige og dybtgående hovedrødder, der bærer mange, grove siderødder.
Højde x bredde og årlig tilvækst: 0,50 x 0,40 m (50 x 40 cm/år).

# Hjemsted 

Citronmelisse er oprindeligt hjemmehørende i Makaronesien, Nordafrika, Mellemøsten, Kaukasus, Centralasien, det Indiske subkontinent og Øst- og Sydeuropa. Den er desuden spredt og naturaliseret fra dyrkning som krydderurt og medicinplante mange andre steder i verden. Den findes sjældent som forvildet i Danmark nær bebyggelse.
På Egaleobjerget, nordvest for Athen, vokser planten i rester af den oprindelige vegetation sammen med bl.a. aleppofyr, alm. løvehale, alpeguldslør, ametystløg, asfaltkløver, bleg stenurt, buskhestesko, etruskisk gedeblad, håret torngyvel, kermeseg, mastikstræ, middelhavsene, nerie, Pyrus amygdaliformis (en art af pære), Rhamnus lycioides (en art af korsved), rød sporebaldrian, rødfrugtet ene, skarpbladet asparges, Verbascum undulatum (en art af kongelys), vinterkortlæbe og ægte cypres

# Indholdsstoffer 

Blandt de mange stoffer, som Citronmelisse indeholder, er følgende de vigtigste: Citral (40-70 % er en blanding af geranial og neral), citronellal (1-20 %) og β-caryophyllen (5-15 %). Desuden indeholder planten bl.a. methylcitronellal, 6-methyl-5-hepten-2-on, geranylacetat, α-copaen, nerol, rosmarinsyre, harpiks, glykosider, saponiner og thymol samt en vis mængde c-vitamin (ca. 0,25 gram pr. 100 gram tørstof). Indholdet af æteriske olier afhænger dog stærkt af voksested, klimaforhold og høsttidspunkt.

# Anvendelse 

Som krydderurt er citronmelisse meget anvendelig, og dens anvendelse spænder fra salater til fisk, olietilsætning, dressing, eddike, sauce, kager og desserter, hvor den bidrager med sin markante, krydrede citronsmag. Derudover er citronmelisse også rigtig god til te.
Udover at anvendes i mad og som pynt på diverse desserter o lign. så anvendes citronmelisse også i sæber.

# Noter 

# Kilder 

Signe Frederiksen et al., Dansk flora, 2. udgave, Gyldendal 2012. ISBN 8702112191.

# Eksterne henvisninger 

Fugleognatur.dk - Billeder og udbredelse i Danmark af Citronmelisse
