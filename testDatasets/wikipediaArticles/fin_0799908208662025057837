
## Star Wars: The Force Unleashed

Tähtien sota (engl. Star Wars) on yhdysvaltalainen tieteismediasarja, joka keskittyy George Lucasin luomaan elokuvasarjaan. Mediasarjassa kuvaillaan useiden eri hahmojen seikkailuja ”kauan sitten, kaukaisessa galaksissa”.
Sarjan ensimmäinen elokuva, Tähtien sota (myöhemmältä lisänimeltään Episodi IV – Uusi toivo), sai ensi-iltansa 25. toukokuuta 1977 20th Century Foxin levittämänä ja siitä tuli maailmanlaajuinen ilmiö. Sille ilmestyi kaksi yhtä lailla menestynyttä jatko-osaa Imperiumin vastaisku (1980) ja Jedin paluu (1983); näistä kolmesta elokuvasta koostuu alkuperäinen Tähtien sota -trilogia. 
Esiosatrilogia ilmestyi myöhemmin vuosina 1999–2005, joka sai faneilta ja kriitikoilta kriittisemmän vastaanoton kuin alkuperäinen trilogia. Kaikki kuusi ovat joko voittaneet tai olleet ehdolla Oscar-palkintojen saajiksi, ja ne ovat tuottaneet yhteensä 4,38 miljardia dollaria. Se on tällä hetkellä maailman toiseksi eniten tuottanut elokuvasarja. Sarjaa laajennettiin suuremmaksi mediajatkumoksi Expanded Universen kautta, johon kuuluu kirjoja, televisiosarjoja, videopelejä, ja sarjakuvia.
The Walt Disney Company osti Lucasfilmin vuonna 2012 neljällä miljardilla dollarilla ja ilmoitti tuottavansa kolme uutta Tähtien sota -elokuvaa, joista ensimmäinen, Star Wars: The Force Awakens, ilmestyi Suomessa 16. joulukuuta 2015.

# Maailma 

Tähtien sodan tapahtumat sijoittuvat fiktiiviseen galaksiin, jota asuttavat monet usein humanoidimaiset avaruusoliorodut. Myös robottimaisia droideja on rakennettu palvelemaan omistajiaan. Avaruusmatkat ovat yleisiä, sillä monet galaksin planeetoista ovat osa Galaktista tasavaltaa, joka myöhemmin muutettiin Galaktiseksi Imperiumiksi.
Yksi tärkeimmistä elementeistä Tähtien sodan universumissa on "Voima", kaikkialla läsnä oleva energiakenttä, jota hyödyntämään kykeneviä henkilöitä kutsutaan "Voimalle herkiksi". Ensimmäisessä elokuvassa Voimaa kuvailtiin energiakentäksi, joka ympäröi kaikkia eläviä olentoja ja sitoo galaksin yhtenäiseksi. Voiman käyttäjillä on yliluonnollisia kykyjä kuten telekinesia, ennustaminen ja mielenhallinta, ja he voivat myös tehostaa fyysisiä kykyjään kuten nopeuttaan ja refleksiään; nämä kyvyt vaihtelevat henkilöstä riippuen ja kehittyvät harjoittelun kautta. Vaikka Voimaa voi käyttää hyvään, sillä on myös pimeä puoli, jonka käyttäjät kyllästävät itsensä vihalla, suuttumuksella ja julmuudella. 
Kuudessa elokuvassa esiintyvät jedit, jotka käyttävät Voimaa hyvään, sekä sithit, jotka käyttävät Voiman pimeää puolta valloittaakseen koko galaksin. Expanded Universessa monet pimeän puolen käyttäjistä tunnetaan ennemmin mustina jedeinä kuin sitheinä, johtuen "Kahden säännöstä".

# Elokuvat 

# Skywalker-saaga 

# Alkuperäinen trilogia 

Vuonna 1971 George Lucas halusi tehdä elokuvan Flash Gordonista, mutta ei saanut oikeuksia, joten hän alkoi kehittää omaa avaruusoopperaansa. Ohjattuaan elokuvan Svengijengi ’62 (1973), hän kirjoitti kahden sivun juonitiivistelmän ja 20th Century Fox päätti investoida siihen. Vuonna 1974 Lucas laajensi tarinaa ensimmäiseksi luonnostelluksi käsikirjoitukseksi. Elokuvan menestys johti siihen, että hän laajensi elokuvan elokuvasarjaksi. Jatko-osia varten luomansa taustatarinan johdosta Lucas päätti tehdä trilogioista koostuvan trilogian. Useimmat päänäyttelijöistä palasivat kahteen muuhun alkuperäisen trilogian elokuvaan, jotka Lucasfilm rahoitti itsenäisesti.
Tähtien sota sai ensi-iltansa 25. toukokuuta 1977 ja sai lisänimen Episodi IV – Uusi toivo vuonna 1979 julkaistussa kirjassa The Art of Star Wars. Episodi V – Imperiumin vastaisku sai ensi-iltansa 21. toukokuuta 1980, ollen edeltäjänsä tavoin myös rahallinen ja kriittinen menestys. Trilogian viimeinen elokuva, Episodi VI – Jedin paluu sai ensi-iltansa 25. toukokuuta 1983. Alkuperäisen trilogian tarina keskittyy Luke Skywalkerin tavoitteeseen tulla jediksi, taisteluihinsa Galaktisen Imperiumin agenttia Darth Vaderia vastaan ja Kapinaliiton pyrkimyksiin vapauttaa galaksi Imperiumin otteesta

# Esiosatrilogia 

Tuottaja Gary Kurtzin mukaan esiosatrilogia löysä suunnittelu oli aloitettu jo alkuperäisten elokuvien suunnittelun aikana. Vuonna 1980 Lucas vahvisti suunnitelleensa elokuvasarjan yhdeksänosaiseksi, mutta alkuperäisen trilogian aiheuttaman stressin takia hän päätti perua muut jatko-osat vuonna 1981. Vuonna 1983 Lucas selitti,”Koko sille tarinalle mitä nyt on olemassa ei koskaan ollut käsikirjoitusta... koska tarinoiden auetessa, otin tiettyjä ideoita ja säästin ne ... keskustelin kaikista hyvistä kohdista ja kerroin vain itselleni, että tekisin muita elokuvia jonakin päivänä.”Teknologian kehittyminen 1980-luvulla ja 1990-luvun alussa, mukaan lukien kyky mallintaa tietokoneella esineitä liitettäväksi videokuvaan, inspiroi Lucasia harkitsemaan mahdollisuutta palata saagan pariin. Vuonna 1989 Lucas kertoi, että esiosaelokuvat olisivat ”uskomattoman kalliita.” Vuonna 1992 hän tunnusti, että hänellä oli suunnitelma luoda elokuville esiosatrilogia. Vuonna 1997 alkuperäinen trilogia julkaistiin teattereihin ”päivitettyinä” tietokoneella luodulla kuvalla, jota aiottiin käyttää uudessa trilogiassa.
Episodi I – Pimeä uhka sai ensi-iltansa 19. toukokuuta 1999, Episodi II – Kloonien hyökkäys 16. toukokuuta 2002 ja Episodi III – Sithin kosto, elokuvasarjan ensimmäinen PG-13 -ikärajoitettu osa, 19. toukokuuta 2005. Ensimmäiset kaksi elokuvaa saivat sekalaisen vastaanoton ja kolmas osittain positiivisen. Trilogian tapahtumat alkavat 32 vuotta ennen Episodi IV:ää ja seuraa Anakin Skywalkerin, Luken isän, jedikoulutusta ja hänen muuttumistaan sithiksi nimeltä Darth Vader, Galaktinen tasavallan korruptiota sekä Palpatinen / Darth Sidiousin hallitseman Imperiumin syntyä. Alkuperäisen trilogian ohella Lucas on kollektiivisesti kutsunut elokuvasarjan ensimmäistä kuusiepisodista tarinaa ”Darth Vaderin tragediaksi”.Vuonna 2004 alkuperäisen trilogian DVD-versioita muokattiin lisää tuomaan jatkuvuutta esiosatrilogian kanssa, esimerkiksi muuttamalla Palpatinen ulkonäköä Imperiumin vastaiskussa ja Anakinin ulkonäköä Jedin paluussa, jotta nämä muistuttaisivat versioitaan esiosatrilogiassa.

# Jatko-osatrilogia 

Ennen alkuperäisen elokuvan julkaisua, mutta sen menestyksen antamaan mahdollisuuden johdosta, Lucas alkoi suunnitella ”yhdeksän elokuvan kolmea trilogiaa.” Hän kertoi tästä Time-lehden haastattelussa vuonna 1978, ja vahvisti hahmotelleensa ne vuonna 1981. Useissa vaiheissa olevan jatko-osatrilogian oli tarkoitus keskittyä Tasavallan jälleenrakentamiseen, Luken paluuseen samanlaisella tavalla kuin Obi-Wan alkuperäisessä trilogiassa, Luken sisareen (jonka ei vielä silloin ollut päätetty olevan Leia), sekä Hanin, Leian, R2-D2:n ja C-3PO:n paluuseen. Mutta aloitettuaan työn esiosatrilogian parissa Lucas vaati, että Tähtien sodan oli tarkoitus olla vain kuusiosainen ja että jatko-osatrilogiaa ei tulisi.Lucas päätti lopulta jättää elokuvasarjan tulevaisuuden muiden elokuvantekijöiden käsiin, kertoen tammikuussa 2012, ettei tee enää lisää Tähtien sota -elokuvia. Saman vuoden lokakuussa The Walt Disney Company osti Lucasfilmin ja asetti Episode VII:n ensi-illan vuodelle 2015. Kathleen Kennedy nimitettiin yhtiön johtajaksi ja hän toimii tulevien Tähtien sota -elokuvien tuottajana. Lucas antoi Kennedylle jatko-osille kaavailemansa tarinaluonnokset vuonna 2012 käydyn kaupan yhteydessä, mutta vuonna paljastettiin 2015, että Lucasin ideat olivat hylätty. Jatko-osatrilogian oli myös tarkoitus tehdä loppu Tähtien sodan laajennetusta universumista, joka hylättiin, jotta voitaisiin antaa elokuvantekijöille ”äärimmäinen luova vapaus” ja tarjota yleisölle ”yllätyksiä ja merkittäviä havaintoja.”Episodi VII – The Force Awakens sai ensi-iltansa 18. joulukuuta 2015, Episodi VIII – The Last Jedi 15. joulukuuta 2017 ja Episodi IX – The Rise of Skywalker tulee samaan ensi-iltansa 20. joulukuuta 2019. Episodi VII oli sekä kriittinen että taloudellinen menestys ja vaikka Episodi VIII oli myös taloudellinen ja kriittinen menestys, se sai katsojilta sekalaisemman vastaanoton. Jatko-osatrilogian tapahtumat alkavat 30 vuotta Episodi VI:n jälkeen ja keskittyvään Voimalle herkän orvon Reyn matkaan Luke Skywalkerin opastamana sekä hänen taisteluunsa entisen iskusotilas Finnin ja X-siipilentäjä Poe Dameronin sekä Leian johtaman Vastarinnan rinnalla Ensimmäistä ritarikuntaa sekä Hanin ja Leian poikaa ja Luken sisarenpoikaa Ben Soloa alias Kylo Reniä vastaan.

# Antologiaelokuvat 

Ennen Lucasfilmin myymistä Disneylle vuonna 2012 ja jatko-osatrilogian suunnittelun aikana, George Lucas ja alkuperäisen trilogian käsikirjoittajiin kuuluva Lawrence Kasdan alkoivat kehittää yksittäistä elokuvaa Han Solon nuoruudesta. Helmikuussa 2013 Disneyn toimitusjohtaja Bob Iger julkisti Kasdanin suunnitelmat elokuvasta. Disneyn talousjohtaja Jay Rasulo kuvailee yksittäisiä elokuvia alkuperätarinoiksi.Lucasfilm ja Kennedy ovat ilmoittaneet, että yksittäiset elokuvat tunnettaisiin yleisesti Tähtien sodan antologiasarjana, jonka elokuvia mainostetaan lisänimellä ”A Star Wars Story”. Ensimmäinen elokuva, Rogue One, kertoo kuinka Kapinaliitto sai haltuunsa alkuperäisessä Tähtien sota -elokuvassa mainitut Kuolemantähden piirustukset. Elokuva sai ensi-iltansa 16. joulukuuta 2016 ja oli sekä kriittinen että taloudellinen menestys.
Toinen elokuva, Solo, kertoo kuinka Han Solosta tuli salakuljettaja ja kuinka hän tapasi Chewbaccan ja Lando Calrissianin. Elokuva sai ensi-iltansa 25. toukokuuta 2018 ja sai sekalaisen vastaanoton, mutta ei menestynyt kaupallisesti. Tästä huolimatta antologiaelokuvia aiotaan tehdä lisää, mutta sitä ennen Lucasfilm aikoo pitää kolmen vuoden tauon Tähtien sota -elokuvien julkaisemisessa The Rise of Skywalkerin ensi-illan 2019 jälkeen.

# Tulevat trilogiat 

Marraskuussa 2017 Disney ilmoitti että se tekee vielä yhden trilogian Tähtien sota -elokuvia ja niiden luomisesta vastaa The Last Jedin ohjannut ja käsikirjoittanut Rian Johnson. Elokuvien ensi-illoille ei ole annettu vielä aikataulua. Trilogia tulee muodostamaan täysin Skywalker-saagasta erillisen tarinan ja siinä tullaan esittämään myös uusia hahmoja ja maailmoja.Helmikuussa 2018 paljastettiin, että David Benioff ja D. B. Weiss tulisivat käsikirjoittamaan ja tuottamaan oman Tähtien sota -elokuvien sarjan, joka on Rian Johnsonin tulevan elokuvatrilogian tavoin Skywalker-saagasta erillinen tarina. Näiden elokuvien ensi-illat oli alun perin asetettu joulukuulle 2022, 2024 ja 2026. Lokakuussa 2019 kaksikko joutui kuitenkin vetäytymään trilogian toteuttamisesta Netflixin kanssa tekemänsä sopimuksen aikataulujen vuoksi. Kennedyn mukaan studio olisi valmis tuomaan kaksikon takaisin työstämään trilogiaa mikäli aikataulu mahdollistaisi sen.

# Televisio 

# Varhaiset televisioelokuvat 

Vuonna 1978 Yhdysvalloissa CBS-televisiokanava esitti Star Wars Holiday Specialin, jonka ohjasivat David Acomba ja Steve Binder. Ohjelman käsikirjoittivat George Lucasin tarinan pohjalta Pat Proft, Leonard Ripps, Bruce Vilanch ja Rod Warren. The Star Wars Holiday Special sisälsi 1970-luvun laulajien ja näyttelijöiden, kuten Diahann Carrollin ja Harvey Kormanin, esiintymisiä ja laulunumeroita. Mukana oli myös piirroselokuva, jossa nähtiin ensi kertaa palkkionmetsästäjä Boba Fett – varsinaisesti vasta Imperiumin vastaiskussa esiintynyt hahmo. Monet Tähtien sota -fanit eivät lainkaan pidä Star Wars Holiday Specialista. George Lucas itse on sanonut, että tuhoaisi sen jokaisen kopion, jos asia olisi hänen vallassaan. Holiday Specialia ei ole koskaan julkaistu virallisesti videolla tai DVD:llä, eikä näin luultavasti tule tapahtumaankaan.
Vuonna 1984 ilmestyi Jedin paluussa esiintyneiden ewokien seikkailuista kertova elokuva The Ewok Adventure. Sille ilmestyi vuonna 1985 myös jatko-osa Ewoks: Battle for Endor. 1980-luvulla ilmestyi myös lapsille suunnattu Ewokit-piirrossarja.

# Televisiosarjat 

# Animaatiot 

Droidit-piirrossarja kertoo seikkailuista, joita Tähtien sodassa esiintyneet droidit C-3PO ja R2-D2 kokivat ennen Uuden toivon tapahtumia. Vuonna 2003 Cartoon Network -televisiokanavalla esitettiin Star Wars: Clone Wars -piirrossarja, jonka tuotti muun muassa Samurai Jack -piirretyistä tunnettu Genndy Tartakovsky. Jaksot kestivät noin kolme minuuttia. Clone Wars voitti vuonna 2004 Emmy-palkinnon. Clone Wars kertoi Kloonien hyökkäyksen ja Sithin koston väliin sijoittuvista tapahtumista. Clone Warsia tuotettiin 25 jaksoa.
Luvas perusti myöhemmin Lucasfilmille oman animaatiostudion Lucasfilm Animation. Sen ensimmäinen tietokoneanimoitu televisiosarja oli Star Wars: The Clone Wars, joka alkoi samannimisellä elokuvalla ja sijoittui samalle aikajanalle kuin edellinen Clone Wars -animaatio. Sarjan viisi ensimmäistä tuotantokautta esitettiin Cartoon Networkilla vuosina 2008–2013 ja kuudes tuotantokausi julkaistiin Netflixiin vuonna 2014. Sarjalle päätettiin vielä myöhemmin toteuttaa seitsemäs tuotantokausi, joka julkaistaan vuonna 2019 Disneyn tulevaan suoratoistopalveluun Disney+. Vaikka edelliset televisiosarjat muutettiin osaksi Star Wars Legends -jatkumoa, The Clone Wars jäi osaksi kaanonia. Seuraava animaatiosarja Star Wars Rebels esitettiin Disney XD:llä vuosina 2014–2018. Sarja sijoittui Sithin koston ja Uuden toivon välille ja kertoi pienestä Imperiumia vastustavasta kapinallisjoukosta, joka päätyi myöhemmin osaksi isompaa kapinaa. Sarja vei myös loppuun muutaman The Clone Warsista kesken jääneen juonikuvion. Vuonna 2017 alkoi YouTubessa julkaistava 2D-animoitu verkkosarja Star Wars: Forces of Destiny, jonka jaksoista suurin osa keskittyy Tähtien sodan naispuolisiin hahmoihin. Vuonna 2018 Disney Channelilla alkoi Star Wars Resistance, joka keskittyy Vastarinnan vakooja Kazuda Xionoon ja jonka tapahtumat alkavat kuusi kuukautta ennen The Force Awakensin tapahtumia ennen kuin ne myöhemmin risteävät jatko-osatrilogian tapahtumien kanssa.

# Näytellyt 

Lucas paljasti vuonna 2005 aikovansa toteuttaa näytellyn televisiosarjan, joka sijoittuisi Sithin koston ja Uuden toivon välille. Tuottaja Rick McCallum paljasti vuonna 2012 projektin työnimeksi Star Wars Underworld ja vuonna 2013 sille oli tehty yli 50 käsikirjoitusta. Joulukuussa 2015 sarja oli yhä kehityksessä. Marraskuussa 2017 Bob Iger kertoi, että näytelty Tähtien sota -televisiosarja tultaisiin toteuttamaan julkaistavaksi vuonna 2019 Disney+:aan. Helmikuussa 2018 raportoitiin, että Tähtien sodalle ollaan toteuttamassa useita näyteltyjä televisiosarjoja.Visuaalisista efekteistä vastaava Lucasfilmin tytäryhtiö Industrial Light & Magic avasi marraskuussa 2018 uuden osaston televisio- ja suoratoistotuotantoa varten nimeltä ILM TV. ILM TV:n tilat sijaitsevat Lontoossa ja saavat tukea yhtiön toimipisteiltä San Franciscosta, Vancouverista ja Singapore ja uuden osaston odotetaan työstävän sekä nykyisiä että suuria sarjoja, alkaen sarjasta The Mandalorian.
The Mandalorian: Maaliskuussa 2018 paljastettiin, että Jon Favreau, joka ääninäytteli Pre Vizslaa The Clone Warsissa ja Rio Durantia Solossa, tulee tuottamaan ja käsikirjoittamaan yhden televisiosarjoista. Toukokuussa 2018 Favreau vahvisti sarjan sijoittuvan kolme vuotta Jedin paluun jälkeen eli 27 vuotta ennen The Force Awakensin tapahtumia. Sarjassa tulee esiintymään liikkeenkaappaustekniikan avulla toteutettuja hahmoja. Sarja sijoittuu Jedin paluun jälkeen ja keskittyy Pedro Pascalin esittämään yksin elävään mandalorialaiseen palkkionmetsästäjään, joka elää Uuden tasavallan auktoriteetin ulkopuolella.
Nimeämätön Cassian Andor -sarja: Marraskuussa 2018 Lucasfilm kerrottiin, että Disney+ on alkanut toteuttaa näyteltyä ”vakoojatrillerisarjaa” Cassian Andorista, jossa Diego Luna palaisi Rogue Onesta tuttuun rooliinsa ja tuotanto alkaisi vuonna 2019, Stephen Schiffin toimiessa showrunnerina.
Nimeämätön Obi-Wan Kenobi -sarja: Elokuussa 2019 raportoitiin, että Ewan McGregor palaisi näyttelemään Obi-Wan Kenobia hahmon omaan televisiosarjaan. 23. elokuuta 2019 Lucasfilm julkisti virallisesti D23-messuilla tekevänsä Obi-Wan Kenobista sarjan Disney+:aan, McGregor vahvistaessa paluunsa Kenobin rooliin. Lucasfilmin johtaja Kathleen Kennedy kertoi sarjan käsikirjoitusten olevan valmiit ja että kuvaukset aloitettaisiin vuonna 2020. Se sijoittuu kahdeksan vuotta Sithin koston jälkeen ja 11 vuotta ennen Rogue Onen ja Uuden toivon tapahtumia. Se julkistettiin alun perin elokuussa 2017 elokuvana, joka Stephen Daldryn oli tarkoitus käsikirjoittaa ja ohjata, mutta projekti viivästyi Solon huonon taloudellisen menestyksen vuoksi. Syyskuussa 2019 Deborah Chow’n paljastettiin käsikirjoittavan ja Hossein Aminin ohjaavan sarja sekä toimivan vastaavina tuottajina yhdessä McGregorin kanssa.

# Tähtien sota -elokuvien ja -sarjojen aikajana 

32 BBY – Episodi I: Pimeä uhka: 19. toukokuuta 1999
22 BBY – Episodi II: Kloonien hyökkäys: 16. toukokuuta 2002
22–19 BBY – Clone Wars: 7. marraskuuta 2003
21 BBY – The Clone Wars -elokuva: 15. elokuuta 2008
21–19 BBY – The Clone Wars -televisiosarja: 3. lokakuuta 2008 –
19 BBY – Episodi III: Sithin kosto: 19. toukokuuta 2005
15 BBY – Droidit: R2-D2:n ja C-3PO:n seikkailut: 7. syyskuuta 1985 – 7. kesäkuuta 1986
13–10 BBY – Solo: A Star Wars Story: 23. toukokuuta 2018
4–1 BBY – Rebels: 3. lokakuuta 2014 – 5. maaliskuuta 2018
1 BBY – Ewokit: 7. syyskuuta 1985
0 BBY – Rogue One: A Star Wars Story: 16. joulukuuta 2016
0 BBY – Episodi IV: Uusi toivo: 25. toukokuuta 1977
1 ABY – The Star Wars Holiday Special: 17. marraskuuta 1978
3 ABY – Episodi V: Imperiumin vastaisku: 21. toukokuuta 1980
3.5 ABY – Ewokien taistelu: 25. marraskuuta 1984
3.5 ABY – Ewokit: Taistelu Endorista: 24. marraskuuta 1985
4 ABY – Episodi VI: Jedin paluu: 25. toukokuuta 1983
5 ABY – Star Tours: 9. tammikuuta 1987
9 ABY – The Mandalorian: 12. marraskuuta 2019 –
34 ABY – Resistance: 7. lokakuuta 2018 –
34 ABY – Episodi VII: The Force Awakens: 16. joulukuuta 2015
34 ABY – Episodi VIII: The Last Jedi: 15. joulukuuta 2017
35 ABY – Episodi IX: The Rise of Skywalker: 20. joulukuuta 2019Ajat ilmaistu vuosina ennen ja jälkeen Yavinin taistelun. Yavinin taistelussa Luke Skywalker ja muut kapinalliset tuhoavat ensimmäisen Kuolemantähden. BBY = Before Battle of Yavin, Ennen Yavinin taistelua. ABY = After Battle of Yavin, Yavinin taistelun jälkeen.

# Parodiat 

Yksi tunnetuimmista Tähtien sota -aiheisista parodioista on Mel Brooksin ohjaama elokuva Avaruusboltsit vuodelta 1987.

# Expanded Universe (Tähtien sodan oheismateriaali) 

# Kirjat 

Ensimmäinen Tähtien sota -kirja oli vuonna 1976, puoli vuotta ennen elokuvaa, julkaistu Tähtien sodan romaaniversio. Kirja ilmestyi George Lucasin nimissä, mutta sen todellinen tekijä on Alan Dean Foster. Foster kirjoitti myöhemmin Tähtien sota -aiheisen kirjan Splinter of the Mind’s Eye, joka ilmestyi Suomessa 1980-luvulla nimellä Mustan lordin paluu.
1990-luvulla ilmestyi paljon Tähtien sota -kirjoja, kuten Timothy Zahnin Thrawn-trilogia ja Kevin J. Andersonin Jediakatemia-trilogia. Nämä kirjat kertoivat Jedin paluun jälkeisestä ajasta. Monet Tähtien sota -fanit pitävät Thrawn-trilogiaa laadukkaana, mutta yleisesti ottaen Tähtien sota -kirjojen tasoa pidetään heikkona.
Vuonna 1999 ilmestyivät Vector Prime ja New Jedi Order -kirjasarjan ensimmäinen osa. New Jedi Orderiin kuuluu 24 kirjaa, joita ovat kirjoittaneet esimerkiksi R. A. Salvatore, Michael A. Stackpole, James Luceno ja Sean Williams. New Jedi Orderin tapahtumat alkavat 25 vuotta Yavinin taistelun jälkeen. Ne kertovat toisesta galaksista saapuneen Yuuzhan Vong -lajin hyökkäyksestä Tähtien sodan galaksiin. Kirjasarjan aikana kuolee useita merkittäviä Tähtien sota -hahmoja. Sarja päättyy teokseen The Unifying Force (30 vuotta Yavinin taistelun jälkeen).
Jedi Knight -peleistä tuttu Kyle Katarn, joka varasti Kuolemantähden piirustukset Imperiumilta ja joka voitti taistelussa ja surmasi Jerecin, Darth Vaderiakin voimakkaamman pahan jedin ja joka myös voitti ja tappoi Desannin ja kymmeniä voimakkaita pimeyden jedejä, Imperiumin sotilaita ja palkkasotureita, ja joka on Luke Skywalkerin jediakatemiassa opettajana, auttaa uutta tasavaltaa New Jedi Orderissa taistelussa Yuuzhan Vong -lajia vastaan on myös pääsankarina Star Wars Dark Forces kirjassa, joka ei nimestä huolimatta perustu samannimiseen Tähtien sota -peliin.
Tähtien sodasta on myös julkaistu monia tietoteoksia, kuten elokuvissa ja Expanded Universessa esiintyvistä avaruusaluksista, aseista ja tekniikasta erittäin yksityiskohtaisesti kertova Essential Guide of Vessels and Vehicles.

# Sarjakuvat 

Ensimmäiset Tähtien sota -sarjakuvat julkaisi Marvel Comics vuosina 1977–1986. Niitä piirsivät muun muassa Archie Goodwin, Howard Chaykin, Al Williamson, Carmine Infantino, Walt Simonson, Michael Golden, Chris Claremont, Whilce Poratio, Jo Duffy ja Ron Frenz. Archie Goodwin ja Al Williamson piirsivät myös sanomalehdissä julkaistuja Tähtien sota -sarjakuvastrippejä vuosina 1979–1984. 
1990-luvulta lähtien Tähtien sota -sarjakuvia on julkaissut Dark Horse Comics. Vuodesta 2004 lähtien kustantamo on julkaissut Tähtien sota -sarjakuvalehtiä, joiden nimet ovat Star Wars Republic, Star Wars Empire, Star Wars Jedi ja Star Wars Tales.
Suomessa Kustannus Oy Semic julkaisi Marvel Comicsin sarjakuvia vuosina 1977–1987. Dark Horse Comicsin sarjakuvia julkaisi Suomessa vuosina 1999–2003 Egmont Kustannus, mutta niiden julkaiseminen lopetettiin lukijoiden vähäisyyden vuoksi. Lisäksi Jalava on julkaissut kolme albumia Star Wars-sarjakuvastrippejä (Käärmemestarit, Petturin peli ja Jedin kosto).

# Videopelit 

Tähtien sota -aiheisia videopelejä on julkaistu vuodesta 1982 lähtien on yli 120 kappaletta. Pelien joukossa on niin ammunta-, seikkailu-, strategia- kuin roolipelejäkin. Yksi tunnetuimpia pelejä on vuonna 2003 julkaistu Star Wars: Knights of the Old Republic -roolipeli, joka voitti yli 40 erilaista pelipalkintoa. Parhaiten myynyt Tähtien sota -peli on vuonna 2004 julkaistu Star Wars: Battlefront. Tähtien sota -peliksi voidaan lukea myös vuonna 2005 julkaistu Lego Star Wars: The Video Game jatko-osineen, joissa liikutaan Lego-hahmoiksi muutetuilla Tähtien sota -hahmoilla. Vuonna 2008 julkaistussa Star Wars: The Force Unleashedissa pelaaja taas pääsee ohjaamaan Darth Vaderin salaista oppipoikaa, Starkilleriä.
Vuonna 2015 EA DICE julkaisi Star Wars: Battlefront -videopelin PlayStation 4- ja Xbox One -konsoleille sekä Microsoft Windowsille. Sen jatko-osa Star Wars: Battlefront II julkaistiin samoille alustoille vuonna 2017.

# Näyttelijät 

# Teemat 

Yksi Tähtien sodan keskeisimmistä teemoista on perinteinen hyvän ja pahan välinen taistelu. Tähtien sota on saanut vaikutteita esimerkiksi aasialaisista wuxia-elokuvista, roomalaisesta mytologiastalähde? ja Akira Kurosawan samurai-elokuvista.

# Tavarat 

Yhdeksi Tähtien sodan tavaramerkeistä on muodostunut jokaisessa sarjan elokuvista käytetty kuvitteellinen ase, valosapeli. Muita leluksi päätyneitä ovat myös sarjaan pohjautuvat toimintafiguurit sekä pahuuden valtiaan Darth Vaderin musta maski.

# Lähteet 

# Aiheesta muualla 

StarWars.com – Tähtien sodan virallinen kotisivusto (englanniksi)
Wookieepedia – Internetissä julkaistava wiki-pohjainen Tähtien sota -tietosanakirja (englanniksi)
Jedipedia – Suomenkielinen wiki-pohjainen Tähtien sota -tietosanakirja
