
## Mikko Virtanen (näyttelijä)

Mikko Virtanen (s. 13. lokakuuta 1983 Hampuri) on suomalainen näyttelijä. Hän on näytellyt muun muassa Kokkolan kaupunginteatterissa vuodesta 2012. Mikko Virtanen oli mukana Putous -televisio-ohjelman 11. kaudella keväällä 2019.

# Näyttelijänura 

Virtanen on koulutukseltaan teatteritaiteen maisteri. Virtanen aloitti näyttelemisen Hämeenlinnan Miniteatterissa vuonna 2000, jolloin hän oli mukana Ronja ryövärintyttäressä. Teatterikorkeakouluun Virtanen pääsi vuonna 2007 ja valmistui sieltä vuonna 2012. Päästyään teatterikorkeakouluun Virtanen jätti kesken opintonsa Keski-Pohjanmaan ammattikorkeakoulussa, jossa hän opiskeli teatteri-ilmaisun ohjaamista. Syksyllä 2012 Virtanen aloitti kiinnitettynä näyttelijänä Kokkolan kaupunginteatterissa.Virtasen ensimmäinen merkittävä elokuvarooli oli Kauko Röyhkän samannimiseen kirjaan perustuvassa Miss Farkku-Suomi -elokuvassa, jossa Virtanen näytteli Kai Partasta. Ennen Kokkolan kaupunginteatteria Virtanen on näytellyt Teatterikorkeakoulun kouluprojektien lisäksi Hämeenlinnan kesäteatterissa, Suomenlinnan kesäteatterissa, Teatteri Jurkassa, Ryhmäteatterissa ja Teatteri Vanhassa Jukossa. Ensiesiintymisensä televisiossa Virtanen teki vuonna 2003 Auli Mantilan ohjaamassa TV-sarjassa Täysin työkykyinen. Virtanen näytteli myös vuonna 2012 Yle TV1:llä nähdyssä Elämää suurempaa -TV-sarjassa, jonka ohjasi Matti Kinnunen. Virtanen on näytellyt myös Gina-yhtyeen ”Nasty Ho!” -musiikkivideolla.

# Muu elämä 

Virtanen on naimisissa näyttelijä Essi Hellénin kanssa.Virtanen on toiselta koulutukseltaan urheiluhieroja, mutta ei toimi hierojan ammatissa aktiivisesti. Nuorempana jääkiekkoa ja jalkapalloa pelannut Virtanen on intohimoinen urheilu- ja ennen kaikkea jääkiekkomies. Jääkiekossa Virtanen on Hämeenlinnan Pallokerhon kannattaja ja Hämeenlinnan Pallokerhon entinen junioripelaaja. Nykyisin Virtanen pelaa vapaa-ajallaan jääkiekkoa Raittius- ja urheiluseura Zoomissa.Myös Virtasen pikkuveli Markus Virtanen on näyttelijä.

# Lähteet 

