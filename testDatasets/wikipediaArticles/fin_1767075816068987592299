
## Kidushait

Kidushait (Hexanchidae) ovat kaulushaikaloihin kuuluva valtamerissä elävä kalaheimo.

# Lajit 

Nykyisin eläviin kidushaihin kuuluu neljä lajia kolmessa suvussa. Toisinaan täpläkidushain (Notorynchus cepedianus) katsotaan kuuluvan omaan heimoonsa Notorynchidae. Suvut ja lajit ovat:

Kapeapäähai (Heptranchias perlo)
Kidushai (Hexanchus griseus)
Pikkukidushai (Hexanchus nakamurai)
Täpläkidushai (Notorynchus cepedianus)

# Anatomia 

Kidushailajit ovat keskikokoisia tai suuria haita. Ne kasvavat 1,4–4,7 metriä pitkiksi ja suurin tavattu kidushai oli 4,7 m pitkä. Lajeilla on vain yksi selkäevä joka sijaitsee lähellä pyrstöä. Peräevä on selkäevää pienikokoisempi. Hexanchus-suvun lajeilla kidusaukkoja on kuusi ja kapeapäähailla ja täpläkidushailla niitä on seitsemän. Kalojen suu ulottuu silmien taakse, ylähampaat ovat teräväkärkiset ja alahampaat leveämmät, matalammat ja sahalaitaiset. Kidushait ovat ovovivipaarisia eli synnyttävät eläviä poikasia. Ne pystyvät syömään suhteellisen isoja saaliseläimiä, kuten muita haita, rauskuja, luukaloja, nilviäisiä, äyriäisiä ja haaskoja.

# Levinneisyys 

Kidushailajeja tavataan Atlantin, Intian ja Tyynen valtameren alueilta. Ne elävät useimmiten syvissä vesissä ja niitä on tavattu aina 1 875 metrin syvyydestä.

# Lähteet 

Markku Varjo, Lauri Koli ja Harri Dahlström: Maailman kalojen nimet, s. 8. Suomen Biologian Seura Vanamo, 2004. ISBN 951-9108-13-0. (suomenkieliset lajinimet)

# Viitteet 

