
## Καθολικό Πανεπιστήμιο της Λέουβεν

Το Καθολικό Πανεπιστήμιο της Λέουβεν, (ολλανδικά: Katholieke Universiteit Leuven) πλέον αναφέρεται απλώς ως KU Leuven, είναι ολλανδόφωνο πανεπιστήμιο στη Φλάνδρα, Βέλγιο.
Το Πανεπιστήμιο βρίσκεται στο κέντρο της ιστορικής πόλης Λέουβεν και αποτελεί αναπόσπαστο κομμάτι της πόλης στην οποία εδρεύει από το 1425.
Την περίοδο της βελγικής γλωσσικής διαμάχης, στα τέλη της δεκαετίας του 60, το Καθολικό Πανεπιστήμιο της Λέουβεν, το παλαιότερο Πανεπιστήμιο του Βελγίου, διασπάστηκε στα KU Leuven (ολλανδόφωνο) και στο Καθολικό Πανεπιστήμιο της Λουβαίν (γαλλόφωνο) με το δεύτερο να μεταφέρει τις εγκαταστάσεις του στη πόλη Louvain-la-Neuve, Βαλλονία. Καθ' όλη τη μακρά ιστορία του ιδρύματος, σαφείς είναι οι σχέσεις του Πανεπιστημίου με την Καθολική Εκκλησία και την ανάπτυξη της Καθολικής Θεολογίας.
Με 40.000 φοιτητές και φοιτήτριες το ακαδημαϊκό έτος 2011-2012, αποτελεί το μεγαλύτερο Πανεπιστήμιο του Βελγίου, καθώς και το μεγαλύτερο στις Κάτω Χώρες. Από τους 40.000 φοιτητές και φοιτήτριες:

8.289 φοιτούν σε προπτυχιακά προγράμματα
10.296 σε μεταπτυχιακά προγράμματα
1.703 σε advanced μεταπτυχιακά προγράμματα
4.181 σε διδακτορικά προγράμματα
1.004 σε ενδοπανεπιστημιακά προγράμματα
1.907 σε προπαρασκευαστικά προγράμματαΤο Πανεπιστήμιο προσφέρει μια σειρά από προγράμματα στα αγγλικά.
Η εβδομαδιαία έκδοση του αγγλικού περιοδικού Times Higher Education κατέταξε το KU Leuven στη θέση 47 των καλύτερων Πανεπιστημίων του κόσμου για το ακαδημαϊκό έτος 2017-2018, κατατάσοντας το έτσι σε θέση πολύ καλύτερη από πολλά Ευρωπαϊκά και Αμερικάνικα Πανεπιστήμια. 

# Γενική περιγραφή 

Το KU Leuven είναι κυρίως ένα ερευνητικό πανεπιστήμιο και αποτελεί ένα από τα καλύτερα πανεπιστήμια στο κόσμο, ενώ κατέχει τη θέση 14 στην Ευρώπη. Η συγκεκριμένη δίακριση το καθιστά το πιο υψηλόβαθμα αξιολογημένο πανεπιστήμιο στο Βέλγιο, την Ολλανδία και το Λουξεμβούργο, δηλαδή τις Κάτω Χώρες.
Το Πανεπιστήμιο διαθέτει 14 σχολές και τα προπτυχιακά μαθήματα γίνονται κυρίως στα ολλανδικά, ενώ τα μεταπτυχιακά μαθήματα κυρίως στα αγγλικά. Το γεγονός αυτό, επιτρέπει σε πολλούς διεθνείς φοιτητές να ακολουθήσουν μεταπτυχιακές σπουδές στο συγκεκριμένο πανεπιστήμιο.
To KU Leuven συμμετέχει στο «Coimbra Group» το οποίο αποτελεί ένα δίκτυο κορυφαίων - κυρίως - ευρωπαϊκών πανεπιστημίων, και είναι μέλος στο LERU που αποτελεί επίσης μια ένωση των κορυφαίων - κυρίως - ερευνητικών πανεπιστημίων στην Ευρώπη.
Στη Φλάνδρα, το Πανεπιστήμιο αποτελεί το μοναδικό που συνδέεται με την Καθολική Εκκλησία, τη στιγμή που το Πανεπιστήμιο της Γάνδης και το Πανεπιστήμιο της Αμβέρσας είναι επίσημα ουδέτερα όσο αναφορά ζητήματα θρησκευτικού/φιλοσοφικού προσανατολισμού, όπως επίσης και το Ελεύθερο Πανεπιστήμιο στις Βρυξέλλες.
Σήμερα, αυτοί οι διαχωρισμοί φαίνονται να εξαλείφονται. Οι φοιτητές και το επιστημονικό προσωπικό προτιμούν το KU Leuven για το υψηλό επίπεδο σπουδών και έρευνας, τις ευκαιρίες που προσφέρει, παρά για άλλους θρησκευτικούς και φιλοσοφικούς λόγους. Μάλιστα με απόφαση της διοίκησης του Πανεπιστημίου στα τέλη του έτους 2011, και μετά από 586 χρόνια από την ίδρυση του ιδρύματος, το Πανεπιστήμιο αποσύρει τη λέξη Καθολικό από το όνομα του και μετονομάζεται σε: KU Leuven - University of Leuven. Τα αρχικά KU παραμένουν και πλέον αναφέρονται απλώς στις ιστορικές ρίζες και στην παράδοση του ιδρύματος. 
Η συγκεκριμένη συζήτηση για τη μετονομασία του Πανεπιστημίου κράτησε αρκετά, αλλά οι διαδικασίες επιταχύνθηκαν μετά τις αποκαλύψεις για φαινόμενα σεξουαλικής κακοποίησης παιδιών από Βέλγους και Ολλανδούς καθολικούς ιερείς. Ο Πρύτανης του Πανεπιστημίου, Mark Waer, δήλωνε στην εφημερίδα Flanders Today, πως ο θρησκευτικός προσδιορισμός στο όνομα του Ιδρύματος δημιουργεί σύγχυση πως το Πανεπιστήμιο συνδέεται ακόμα επίσημα με την Καθολική Εκκλησία, συμπληρώντας πως το ίδρυμα δεν αρνείται τις ιστορικές του ρίζες και την καθολική του παράδοση, αλλά πως είναι ζήτημα επιδιώξεων για το ίδιο το Πανεπιστήμιο να είναι πιο ανοιχτό και πιο ενταγμένο στη σύγχρονη κοινωνική πραγματικότητα. 
Οι αλλαγές αυτές, θα εφαρμοστούν κυρίως το ακαδημαϊκό έτος 2012-2013, ενώ παράλληλα θα απομακρυνθεί άμεσα από τη Διοίκηση του Ιδρύματος, ο Αρχιεπίσκοπος André-Joseph Léonard που κατείχε έδρα μέχρι πρόσφατα. Παράλληλα, θα γίνουν αλλαγές στο πρόγραμμα σπουδών κυρίως της Θεολογικής Σχολής και τέλος θα αλλάξει το λογότυπο του Πανεπιστημίου.

# Σχολές και Τμήματα 

 
Αναλυτικότερα, στην επίσημη σελίδα του KU Leuven: Faculties, departments and schools
Σχολή Κοινωνικών και Ανθρωπιστικών Σπουδών

Τμήμα Θεολογίας
Τμήμα Eκκλησιαστικού Δικαίου
Ινστιτούτο Φιλοσοφίας
Τμήμα Νομικής
Τμήμα Επιχειρήσεων και Οικονομίας
Τμήμα Κοινωνικών Επιστημών
Τμήμα Τέχνης
Τμήμα Ψυχολογίας και Παιδαγωγικών ΕπιστημώνΣχολή Θετικών Επιστημών, Μηχανικών και Τεχνολογίας

Τμήμα Θετικών Επιστημών
Τμήμα Μηχανικών
Τμήμα Βιοεπιστημονικής ΜηχανικήςΣχολή Βιοεπιστημών

Τμήμα Ιατρικής
Τμήμα Φαρμακευτικής
Τμήμα Κινησιολογίας και Αποκατάστασης

# Παραπομπές 

