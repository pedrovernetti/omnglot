
## Thomas Nast

Thomas Nast (27. syyskuuta 1840 Landau, Baden – 7. joulukuuta 1902 Guayaquil, Ecuador) oli amerikansaksalainen kuvittaja ja pilapiirtäjä. Hän loi republikaanisen puolueen tunnushahmona käytetyn norsun ja erään tunnetuimmista joulupukin ulkonäköä esittävistä kuvista. Myös demokraattien tunnuksena käytetty aasi tuli tunnetuksi hänen piirroksistaan. Nast teki myös maalauksia ja kirjankuvituksia, mutta ensisijaisesti hänet muistetaan vaikuttavista pilapiirroksistaan.Saksassa syntynyt Nast saapui New Yorkiin kuusivuotiaana. Hän suoritti taideopintoja National Academy of Designissa ja hänet palkattiin 15-vuotiaana Frank Leslie’s Illustrated Newspaper -lehteen. Nast siirtyi 18-vuotiaana Harper’s Weeklyn palvelukseen ja kaksi vuotta myöhemmin hän matkusti Eurooppaan, jossa hän toimi ensin New York Illustrated Newsin kirjeenvaihtajana Englannissa ja sitten Illustrated London Newsin kirjeenvaihtajana Italiassa. Yhdysvaltain sisällissodan aikana hän palasi Yhdysvaltoihin Harper’s Weeklyn piirtäjäksi ja tuki intohimoisesti Pohjoisvaltioiden asiaa tekemällä orjuutta arvostelevia piirroksia.Kuuluisimmat pilapiirroksensa Nast teki 1870-luvulla hyökätessään korruptoitunutta newyorkilaista poliitikkoa William M. Tweediä ja tämän johtamaa Tammany Hallina tunnettua poliittista koneistoa vastaan. Hänen piirroksensa ”Tammany Tiger Loose” teki raivoisasta tiikeristä pysyvästi Tammany Hallin symbolin. Nastin piirrosten on arveltu vaikuttaneen merkittävästi Tweedin koneiston sortumiseen ja siihen, että maasta paennut Tweed tunnistettiin ja saatiin kiinni Espanjassa vuonna 1876. Jouduttuaan riitoihin muun toimituskunnan kanssa Nast lopetti Harper’s Weeklyyn piirtämisen vuonna 1886. Hän piirteli sen jälkeen satunnaisesti muihin lehtiin. Nast joutui taloudelliseen ahdinkoon sijoitettuaan varansa meklariyritykseen, joka meni vuonna 1884 konkurssiin. Hänet nimitettiin vuonna 1902 Yhdysvaltain pääkonsuliksi Ecuadorin Guayaquiliin, jossa hän kuoli samana vuonna.

# Lähteet 

# Aiheesta muualla 

 Kuvia tai muita tiedostoja aiheesta Thomas Nast Wikimedia Commonsissa
