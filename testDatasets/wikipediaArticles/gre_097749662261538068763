
## Άγιος Ιωάννης Σουλίου Αχαΐας

Ο Άγιος Ιωάννης είναι οικισμός της περιοχής -και άλλοτε ανεξάρτητης κοινότητας- Σουλίου στον Νομό Αχαΐας. Αποτελεί έναν από τους οικισμούς του Παλαιού Σουλίου. Στην περιοχή βρίσκεται η εκκλησία του Αγίου Ιωάννου, από την οποίο έχει προέλθει και η ονομασία του οικισμού.

# Γεωγραφία - Τοποθεσία 

Βρίσκεται στο νότιο τμήμα της δυτικής πλευράς του Παναχαϊκού σε υψόμετρο περίπου 460 μέτρων. Ο οικισμός είναι χτισμένος πλησίον του σημείου συμβολής του κύριου ρου του ποταμού Γλαύκου και του παραποτάμου του Βερβενίκου, καθώς και των δύο κοιλάδων όπου ρέουν, ενώ επεκτείνεται και προς τα νοτιοανατολικά κατά μήκος της βορινής πλαγιάς της κοιλάδας του Γλαύκου. 
Χωροθετείται στα νοτιοανατολικά της Πάτρας, σε απόσταση περίπου 14 χιλιομέτρων από το κέντρο της, ενώ απέχει επίσης περίπου 7 χιλιόμετρα από το Νέο Σούλι, την έδρα της τοπικής κοινότητας Σουλίου του Δήμου Πατρέων όπου υπάγεται διοικητικά.

# Δημογραφική εξέλιξη 

Σύμφωνα με την Απογραφή του 2011 ο οικισμός του Αγίου Ιωάννη έχει πληθυσμό 37 κατοίκους. Παλαιότερα, κατά την Απογραφή του 2001, είχε πληθυσμό που είχε ανέλθει σε 98 κατοίκους.

# Διοικητική εξέλιξη 

Ο Άγιος Ιωάννης αναφέρεται στην απογραφή του 1981 ως οικισμός στην τότε Κοινότητα Σουλίου. Στις 04/12/1997 (ΦΕΚ 244Α) σύμφωνα με το Σχέδιο «Καποδίστριας», η Κοινότητα Σουλίου συγχωνεύτηκε με τον Δήμο Πατρέων και τα Μιντζαίικα προσαρτήθηκαν σε αυτόν. Με το Σχέδιο «Καλλικράτης» (1/1/2011), ο οικισμός συνέχισε να αποτελεί μέρος του, ευρύτερου όμως πλέον, Δήμου Πατρέων.

# Δείτε επίσης 

Σούλι Αχαΐας

# Παραπομπές 

# Πηγές 

Θεόδωρος Η. Λουλούδης, Αχαΐα. Οικισμοί, οικιστές, αυτοδιοίκηση, Νομαρχιακή Επιχείρηση Πολιτιστικής Ανάπτυξης Ν.Α. Αχαΐας, Πάτρα 2010.
Κώστας Ν. Τριανταφύλλου, Ιστορικόν Λεξικόν των Πατρών, Τόμος Β', Τυπογραφείο Πέτρου Χρ. Κούλη, Πάτρα 1995, Τρίτη Έκδοση.

# Εξωτερικοί σύνδεσμοι 

Ιστοσελίδα Πολιτιστικού Συλλόγου Σουλίου Πατρών: Soulipatras.gr. Ανακτήθηκε: 20/07/2018.
