
## Βραβείο Βολφ

Το Βραβείο Βολφ (Wolf Prize) είναι ένα διεθνές βραβείο που απονέμεται στο Ισραήλ, τα περισσότερα έτη από το 1978 μέχρι σήμερα, σε επιστήμονες και καλλιτέχνες που βρίσκονται στη ζωή, για «επιτεύγματα προς όφελος της ανθρωπότητας και των φιλικών σχέσεων μεταξύ των λαών ... ανεξαρτήτως εθνικότητας, φυλής, χρώματος, θρησκείας, φύλου ή πολιτικών απόψων».

# Ιστορία 

Το Βραβείο Βολφ απονέμεται από το ομώνυμο «Ίδρυμα Βολφ», το οποίο ιδρύθηκε από τον δρα. Ρικάρντο Βολφ, έναν Γερμανοεβραίο και Κουβανό εφευρέτη και διπλωμάτη - πρώην πρεσβευτή της Κούβας στο Ισραήλ. Το βραβείο απονέμεται σε πέντε επιστήμες: Στη Γεωπονία, στη Χημεία, στα Μαθηματικά, στην Ιατρική, στη Φυσική. Επίσης, απονέμεται και ένα στις καλές τέχνες, εναλλάξ σε αρχιτέκτονες, μουσικούς, ζωγράφους και γλύπτες. Το κάθε βραβείο αποτελείται από ένα δίπλωμα και το ποσό των εκατό χιλιάδων δολαρίων ΗΠΑ. Αν και το βραβείο χαρακτηρίζεται ως «ετήσιο» από το Ίδρυμα Βολφ, στην πραγματικότητα δεν απονέμεται κάθε χρόνο: μόνο έξι βραβεία δόθηκαν μεταξύ του 2000 και του 2010 στις περισσότερες κατηγορίες, και μόλις τέσσερα στη φυσική.
Στις κατηγορίες της φυσικής και της χημείας, τα Βραβεία Βολφ θεωρούνται από πολλούς τα μεγαλύτερου κύρους διεθνώς σε αυτές τις επιστήμες μετά το αντίστοιχο Βραβείο Νόμπελ. Ειδικότερα το Βραβείο Βολφ Φυσικής έχει τη φήμη ότι απονέμεται σε μελλοντικούς αποδέκτες του Νόμπελ Φυσικής: από τους 26 τιμηθέντες με Βολφ Φυσικής μεταξύ του 1978 και του 2010, οι 14 πήραν αργότερα και το Βραβείο Νόμπελ Φυσικής, και μάλιστα οι πέντε το αμέσως επόμενο έτος.Αλλά και στην ιατρική, το Βολφ είναι πιθανώς το τρίτο σημαντικότερο βραβείο μετά το Νόμπελ Ιατρικής και το Βραβείο Λάσκερ, ενώ στα μαθηματικά είναι επίσης ένα από τα κορυφαία. Το βραβείο της γεωπονίας έχει παρομοίως χαρακτηρισθεί ισοδύναμο με ένα «Βραβείο Νόμπελ στη γεωπονία».

# Δείτε επίσης 

Βραβείο Βολφ Γεωπονίας
Βραβείο Βολφ Ιατρικής
Βραβείο Βολφ Μαθηματικών
Βραβείο Βολφ στις Τέχνες
Βραβείο Βολφ Φυσικής
Βραβείο Βολφ Χημείας

# Παραπομπές 

# Εξωτερικοί σύνδεσμοι 

«Γενικές πληροφορίες στο Ίδρυμα Wolf». Wolf Foundation. Ανακτήθηκε στις 24 Αυγούστου 2007. 
«Οι ιδρυτές και δωρητές του Ιδρύματος Wolf». Wolf Foundation. Αρχειοθετήθηκε από το πρωτότυπο στις 1 Αυγούστου 2007. Ανακτήθηκε στις 24 Αυγούστου 2007.
