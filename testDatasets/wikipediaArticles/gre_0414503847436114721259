
## Κωνσταντίνος Ζαφειρόπουλος (Αγιάννης)

Ο Κωνσταντίνος Ζαφειρόπουλος (†1826) ήταν πολιτικός του αγώνα του 1821. Αδερφοί του ήταν ο Παναγιώτης Ζαφειρόπουλος (Άκουρος) και ο Ιωάννης Ζαφειρόπουλος.

# Βιογραφικά στοιχεία 

Ο Κωνσταντίνος Ζαφειρόπουλος, καταγόταν από το χωριό Αγιάννης της επαρχίας Αγίου Πέτρου Πελοποννήσου. Το 1820, έγινε μέλος της Φιλικής Εταιρίας από τον Αναγνώστη Κονδάκη, μαζί με τον πεθερό του, Πάνο Σαρρηγιάννη και άλλους. Ο Κωνσταντίνος Ζαφειρόπουλος, εμπορευόταν στην Ύδρα ή κατά άλλους στην Τεργέστη και όταν άρχισε η Επανάσταση, εγκαταστάθηκε στην πατρίδα του μαζί με τους αδερφούς του. Σύντομα, μετέβη στο στρατόπεδο των Βερβένων μαζί με τα αδέρφια του, που μαζί με αυτόν ηγούνταν των στρατιωτικών σωμάτων του Αγίου Ιωάννη και με τον προεστό Πάνο Σαρηγιάννη, όπου συμμετείχε στην τροφοδότησή του και αργότερα, στο στρατόπεδο των Δολιανών. Έγινε γερουσιαστής της Πελοποννήσου, πληρεξούσιος των Εθνοσυνελεύσεων και βουλευτής κατά τα έτη 1823, 1824 και 1825.
Κατά το 1825, πήγε να απελευθερώσει τον αδερφό του Παναγιώτη που εξεστράτευσε κατά των Αιγυπτίων υπό τον Κυριάκο Σκούρτη και είχε πιαστεί αιχμάλωτος στη μάχη του Κρεμμυδίου, πιάστηκε όμως και ο ίδιος αιχμάλωτος από τους στρατιώτες του Ιμπραήμ. Τελικά ο Κωνσταντίνος Ζαφειρόπουλος και ο αδερφός του, εξαγοράστηκαν από τον μικρότερο αδερφό τους, Ιωάννη και ανταλλάχτηκαν με τους Σεχνετσιπαίους Τούρκους από την Τριπολιτσά. Την ίδια χρόνια, εγκαταστάθηκε με τους αδερφούς του στο Κάστρο Παραλίου Άστρους.
Ο Κωνσταντίνος Ζαφειρόπουλος, πέθανε τον Μάιο του 1826. Έχει παντρευτεί την κόρη του Πάνου Σαρηγιάννη και έχει αποκτήσει μια κόρη.

# Πηγές 

Νικολάου Φλούδα - Θυρεατικά, τόμος Γ΄: Άγιος Ιωάννης, μητρόπολις οικισμών Θυρέας, Αθήνα 1983
Φώτιος Χρυσανθόπουλος, επιμ. (1888). Βίοι Πελοποννησίων ανδρών και των εξώθεν εις την Πελοπόννησον ελθόντων κληρικών, στρατιωτικών και πολιτικών των αγωνισαμένων τον αγώνα της επαναστάσεως. Αθήνα: Σταύρος Ανδρόπουλος, Τυπογραφείο Π. Δ. Σακελλαρίου. Ανακτήθηκε στις 10 Απριλίου 2010.
