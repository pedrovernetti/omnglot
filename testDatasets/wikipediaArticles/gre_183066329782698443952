
## Αταρίν

Η Αταρίν (αραβικά: العطارين ) είναι συνοικία της Αλεξάνδρειας στην Αίγυπτο. Οφείλει το όνομά της στο ομώνυμο τζαμί, το οποίο χτίστηκε αρχικά το 370 ως εκκλησία η οποία ήταν αφιερωμένη στον Άγιο Αθανάσιο και μετατράπηκε σε τζαμί στην αρχή της αραβικής κατάκτησης. Πίσω από το τζαμί ξεκινά το Σουκ ελ Αταρίν, η αγορά δηλαδή των αρωμάτων εκ του αραβικού άτρ (άρωμα). Εκεί στα τέλη του 19ου αι. πωλούνταν σχετικά προϊόντα από τη Συρία και το Λίβανο. Η συνοικία ήταν παραδοσιακά πολύ κακόφημη, στην οποία ήταν συγκεντρωμένοι οι περισσότεροι οίκοι ανοχής της πόλης. Εκεί ζούσαν πολλοί Έλληνες Αιγυπτιώτες, μεταξύ των οποίων και ο διάσημος ποιητής Κωνσταντίνος Καβάφης. Μετά την αποχώρηση των Ελλήνων και των Ευρωπαίων η περιοχή σταδιακά μεταμορφώθηκε σε μία γραφική συνοικία με πολλά παλαιοπωλεία, τα οποία είναι γεμάτα με αντικείμενα που άφησαν οι Έλληνες Αιγυπτιώτες όταν εκτοπίστηκαν από τον Νάσερ. Η Οικία Καβάφη, η οποία βρίσκεται στο Αταρίν, έχει πλέον μετατραπεί σε μουσείο και είναι ανοιχτή για το κοινό. Στο Αταρίν εδρεύει επίσης το Πατριαρχείο Αλεξανδρείας.

# Αναφορές 

