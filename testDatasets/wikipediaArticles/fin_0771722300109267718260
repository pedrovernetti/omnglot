
## Linnanpelto

Linnanpelto on kaupunginosa Kuopiossa noin kilometrin päässä torilta pohjoiseen. Linnanpelto on osa suurempaa Itkonniemi–Männistö–Linnanpelto -aluetta, jonka väkiluku on noin 5 800. Linnanpelto alkaa heti rautatien pohjoispuolelta. 
Kaupunginosassa sijaitsee kesällä 2016 lakkautettu Kalevalan koulu (entinen Linnanpellon yläaste ja lukio), sekä Pohjantien koulu noin kilometrin päässä. Linnanpellon tunnetuimpia asukkaita on jo edesmennyt Pertti "Spede" Pasanen.
Linnanpelto on Kuopion ruutukaavakeskustan ensimmäinen itäinen kasvusuunta. Alue sisältää klassishenkisiä yhtenäisiä tyyppipientaloaluekatuja 1920-luvulta, ammatillisen aikuiskoulutuskeskuksen yhtenäisen kokonaisuuden sekä esipuutarhakaupunkimaista pientalo- ja kerrostalorakentamista lähinnä 1930-1950-luvuilta. Alueella on omina palveluina mm. koulu, kauppa, kampaamo, kahvila ja päiväkoti. Linnanpellolta on lyhyt matka Männistön ja keskustan palveluihin. Läheisellä Pohjantien koululla järjestetään lentopallo- ja koripallo-otteluita ja näiden lisäksi koululla on eri urheilujärjestöjen harjoituksia ja pelivuoroja.
Linnanpellon alue laajenee uudelle asuntoalueelle Pappilanmäelle, jonne seurakunnan Pappilan maille rakennetaan noin 250 uutta kerrostaloasuntoa vuodesta 2008 alkaen.
Itkonniemi-Männistö-Linnanpelto -alueella väestön ikärakenne on kaupungin keskimääräistä vanhempi. Viidesosa talouksista on lapsiperheitä. Asuntokanta on kerrostalopainotteista, mutta alueelta löytyy myös omakotitaloja ja rivitaloja.

# Lähteet 

http://www.kuopionkaupunginosat.fi/index.php?id=49

# Aiheesta muualla 

 Kuvia tai muita tiedostoja aiheesta Linnanpelto Wikimedia CommonsissaKalevalan koulu
Pohjantien koulu
Linnanpellon päiväkoti
Kahvila Reeta
Sale Linnanpelto
Kuopion vankila
Kuopion kaupunginosat
