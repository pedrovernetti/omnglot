
## Tilt-shiftbewerking

Tilt-shiftbewerking is een methode om een foto van een gewone omgeving, bijvoorbeeld een landschap of een stadsbeeld, zodanig te bewerken dat het lijkt alsof het een foto van een miniatuurstad of een schaalmodel is.
Wanneer een foto gemaakt wordt van een omgeving, dan kan slechts een klein deel van het tafereel scherp gefotografeerd worden. De rest is enigszins onscherp. Wanneer een miniatuuromgeving gefotografeerd wordt is dit effect nog veel sterker. Dit heeft te maken met de scherptediepte van de lens. Hierdoor is slechts een klein deel van de foto echt scherp.
Bij tilt-shiftbewerking wordt dit effect nagebootst.
Dit kan op twee manieren:

Door een speciale lens (een tilt-shiftobjectief) te gebruiken.
Door een digitale bewerking. Hierbij wordt een deel van de foto aangewezen dat scherp dient te blijven waarna de rest van de foto onscherp wordt gemaakt. Het gedeelte van de foto dat zich het verst van het scherpe deel bevindt wordt het wazigst gemaakt. Het nadeel van deze techniek is dat het niet altijd natuurlijk lijkt. Immers wanneer een echte maquette gefotografeerd wordt, zullen zich meestal meerdere delen van het schaalmodel binnen het scherptedieptegebied van de lens bevinden. Bij een digitale bewerking is dit niet het geval. Het probleem doet zich vooral voor bij stadsgezichten met veel hoogbouw, interieurs en bergachtige landschappen.Tilt-shift wordt ook in films gebruikt, zoals in de films Gulliver's Travels uit 2010.
