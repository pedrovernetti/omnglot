
## Zygomaturus

Zygomaturus oli pleistoseenillä Australiassa elänyt pussieläin. Se oli läheistä sukua Diprotodonille ja muistutti tätä myös ulkonäöllisesti. Laji erosi Diprotodonista lähinnä kokonsa vuoksi ja sen elinalue ulottui myös Tasmaniaan, toisin kuin Diprotodonin. Zygomaturuksen lähimmät elävät sukulaiset ovat vompatit.

# Piirteet 

Aikuinen Zygomaturus oli noin 2,5 metriä pitkä ja noin metrin korkuinen. Sen arvioitu paino oli noin 300-500 kiloa. Sen hampaiden perusteella on päätelty että se söi kaisloja sekä sarakasveja. Tästä taas on päätelty että eläin olisi viihtynyt rannikkoseuduilla tai muiden vesistöjen läheisyydessä olleissa metsissä, kun taas sen läheinen sukulainen diprotodon, oli tottuneempi ruohikkoalueisiin. Eräiden teorioiden mukaan Zygomaturus olisi ollut elintavoiltaan virtahevon kaltainen suuren osan ajastaan vedessä käyttänyt eläin. Tätä on perusteltu muun muassa sillä että Zygomaturuksen sieraimet sijaitsivat melko korkealla sen päässä.

# Fossiilit 

Zygomaturuksen fossiileja on löydetty Kaakkois- ja Luoteis-Australiasta sekä Tasmanian saarelta. Vuonna 1912 löydettiin suuri määrä Zygomaturuksen fossiileja Mowbrayn suolta Tasmaniasta.

# Lähteet 

