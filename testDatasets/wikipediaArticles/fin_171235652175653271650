
## Raisi

Raisi (norj. Nordreisa, pohjoissaameksi Ráisa) on kunta Tromssan läänissä Pohjois-Norjassa. Kunnan keskustaajamana on Hansinkenttä eli Storslett. Kunnan pinta-ala on 3434 km² ja asukkaita tammikuussa 2013 tehdyn väestönlaskennan 4 850. Kunnan asukkaista merkittävä osa on etniseltä alkuperältään kveenejä tai suomalaisperäisiä. 
Raisia halkoo Raisinvankan laakso, jossa virtaa Raisinjoki (norj. Reisaelva, pohjoissaameksi Ráiseatnu). Laakson synkkiä metsiä ympäröivät korkeat vuoret ja ylänköalue. E6-eurooppatie kulkee kunnan läpi ja lentokenttä sijaitsee Rässikäisessä (norj. Sørkjosen).
Raisin kunta rajautuu koillisessa Naavuonon kuntaan, kaakossa Finnmarkin läänin Koutokeinoon, etelässä Suomen Enontekiöön, lännessä Kaivuonon kuntaan, sekä luoteessa Yykeänvuonoon ja Jäämereen. Pieni osa kunnasta sijaitsee Uløyan saaren eteläosassa kunnan luoteiskulmassa, jossa kunta rajoittuu pohjoisessa Kieruan kuntaan, joka sijaitsee Raisin kunnan luoteispuolella saaristossa.

# Historia 

Pääosa asukkaista on peräisin 1700–1800-luvuilta, jolloin alueelle muutti väestöä Suomesta. Nykyään vain harvat osaavat suomea, mutta hiljattain ruijansuomea eli kveeniä on alettu opettaa myös nuoremmille.

# Kyliä ja paikkoja 

Hansinkenttä (Storslett), Kauppi (Hallen), Kellari (Kjelderen), Keväsija (Leirbugt), Kuivakoski (Tørfossnes), Lahti (Storvik), Leppiouta (Olderskogen), Lumijänkkä (Snemyren), Matinkenttä (Hysingjorden), Mustaniva (Svartfoss), Nurmi (Kraknes), Paali (Veibakken), Paskapudas (Baskabut), Piltto (Bilto), Riekki (Anebakelv), Roijalus (Røyelelva), Ryssäpahta (Nordkjosen), Rässikäinen (Sørkjosen), Sappi (Sappen), Sokkuvuono (Bakkeby), Varppi (Vinnelys).

# Lähteet 

# Aiheesta muualla 

 Kuvia tai muita tiedostoja aiheesta Raisi Wikimedia Commonsissa
