
## Γιώργος Χλίτσιος

Ο Γιώργος Χλίτσιος είναι μαέστρος και συνθέτης, που γεννήθηκε στην Ελλάδα το 1969.

# Σπουδές 

Ο Γιώργος Χλίτσιος σπούδασε μουσική στο Ηπειρωτικό Ωδείο Ιωαννίνων, πιάνο, ανώτερα θεωρητικά και σύνθεση με την Ασπασία Ζέρβα και βιόλα με τους Σοφοκλή Πολίτη και Νίκο Κάρδαρη. Με την υποστήριξη του ιδρύματος «Τσακάλωφ», ολοκλήρωσε τις σπουδές του στη διεύθυνση ορχήστρας στη Μουσική Ακαδημία του Ρότερνταμ και στη Βασιλική Ακαδημία της Χάγης, ενώ με 4ετή υποτροφία από την Ακαδημία Αθηνών έκανε μεταπτυχιακές και διδακτορικές σπουδές στο London College of Music, στο Thames Valley University και στο Πανεπιστήμιο του Σάρεϊ. Παρακολούθησε επίσης master classes στο Manhattan School of Music της Νέας Υόρκης.

# Μουσική καριέρα 

Ο Γιώργος Χλίτσιος είναι από το 1993 μόνιμος αρχιμουσικός της Συμφωνικής Ορχήστρας Τσακάλωφ, την οποία έχει διευθύνει σε συναυλίες τόσο στην Ελλάδα (Ιωάννινα, Αθήνα, Κηφισιά, Φιλοθέη, Ξάνθη, Σέρρες, Λάρισα, Κέρκυρα, Άρτα, Πρέβεζα, Ηγουμενίτσα, Ρόδο κ.ά.) όσο και στο εξωτερικό (Ισπανία, Γαλλία, Γερμανία, Αγγλία, Αλβανία κ.α.), ενώ από το 1996 είναι ο τακτικός μαέστρος της Ηπειρωτικής Όπερας Τσακάλωφ.
Ως προσκεκλημένος μαέστρος διηύθυνε επίσης τις ορχήστρες Pro Arte Orchestra (Βιέννη 1991), Rotterdams Conservatorium Symphonie Orkest (Ολλανδία 1992), LCM Symphony Orchestra (Λονδίνο 1994), LCM Contemporary Ensemble (Λονδίνο 1995), Κρατική Ορχήστρα Αθηνών (Αθήνα 1997), Κρατικό Μπαλέτο της Φιλιππούπολης (Ιωάννινα 2002), New Sounds String Orchestra (Τίρανα 2002, Σαράγιεβο 2005, Ιωάννινα 2006), Κρατική Όπερα της Αλβανίας (Τίρανα 2004), Συμφωνική Ορχήστρα της Αλβανικής Ραδιοτηλεόρασης (Τίρανα 2005), Φιλαρμονική Ορχήστρα της Σόφιας (Βουλγαρία 2006) και άλλα μικρότερα ελληνικά και ξένα συμφωνικά σύνολα.
Κάτω από τη μπαγκέτα του έχουν παίξει αναγνωρισμένης φήμης σολίστ, όπως οι πιανίστες Μαρία Χαιρογιώργου-Σιγάρα, Τζένι Ζαχαρίεβα, Ασπασία Ζέρβα, Χαράλαμπος Αγγελόπουλος, οι βιολονίστες Σίμος Παπάνας, Βαγγέλης Παπαδημήτρης, Αλεσάντρα Φάρρο, Ζανγκ Γιανγκ, Αϊλίντα Ματάι, Μιχάλης Οικονόμου, Θοδωρής Μουζακίτης, ο βιολοντσελίστας Λούο Μπιν, ο φαγκοτίστας Αλέξης Οικονόμου και δεκάδες ακόμη νεοεμφανιζόμενοι καλλιτέχνες.
Τη δεκαετία 1987-1996 συνεργάστηκε στενά με τον αείμνηστο συνθέτη Κώστα Κυδωνιάτη και μεταξύ άλλων, με τους μαέστρους Arie van Beek, Jos van der Sijde, Jac van Steen, Ed Spanjaard, William Webb, Πίτερ Σταρκ, Wang Jin, Manuel Palau, Stuart Dunlop, Γιώργο Χατζηνίκο, Ανδρέα Παρίδη, Γκούσταβ Μέγιερ, Κένεθ Κέισλερ (Νέα Υόρκη 1995), Ζούμπιν Μέτα (Λονδίνο 1997) κ.ά.
Από το 1990 συμμετέχει ανελλιπώς ως βιολίστας σε σύνολα μουσικής δωματίου, με δεκάδες εμφανίσεις στην Ελλάδα και στο εξωτερικό, ενώ το 2005 δημιούργησε την Junior Ορχήστρα «Τσακάλωφ», από μικρούς μαθητές εγχόρδων και πνευστών οργάνων, με σκοπό τη μύηση και την εκπαίδευσή τους στη συμφωνική μουσική.
Παράλληλα με τις αυξημένες καλλιτεχνικές του δραστηριότητες, διδάσκει υποχρεωτικά και ανώτερα θεωρητικά μαθήματα, βιολί, βιόλα και μουσική δωματίου στο Ηπειρωτικό Ωδείο Ιωαννίνων και είναι διευθυντής του Δημοτικού Ωδείου Πρέβεζας.

# Ηχογραφήσεις 

Έργα Κυδωνιάτη, Σκαλκώτα, Καρμπόνε, Massenet, Vivaldi και van Beurden, σε ένα συλλεκτικό Compact Disc που ηχογραφήθηκε ζωντανά στο Λονδίνο και κυκλοφόρησε από το Ελληνικό Υπουργείο Εξωτερικών (1995), για τα 50 χρόνια από τη λήξη του Β΄ Παγκοσμίου Πολέμου.
Έργα Vivaldi, Mozart, Simoni και Σκαλκώτα, με την New Sounds String Orchestra, που ηχογραφήθηκε ζωντανά στα Τίρανα στις 4 Νοεμβρίου 2002 (Tempo CD 0011-001).
Έργα Beethoven, Bizet και Strauss, με τη Συμφωνική Ορχήστρα της Αλβανικής Ραδιοτηλεόρασης, που ηχογραφήθηκε ζωντανά στα Τίρανα στις 2 Νοεμβρίου 2005.
Έργα Telemann, Schubert, Simoni, Bartok και Σκαλκώτα, με την New Sounds String Orchestra, ηχογραφήθηκε ζωντανά στα Ιωάννινα στις 18 Φεβρουαρίου 2006 (Tempo CD 0011-002).
Έργα Beethoven και Brahms, με τη Φιλαρμονική Ορχήστρα της Σόφια, που ηχογραφήθηκε ζωντανά στη Σόφια, στις 20 Απριλίου 2006.

# Ρεπερτόριο 

Το ρεπερτόριό του περιλαμβάνει όλα τα σημαντικά συμφωνικά έργα από το πρώιμο μπαρόκ έως τους μεταμοντέρνους σύγχρονους συνθέτες, με ειδίκευση στην περίοδο 1830-1945. Το ευρύ του ρεπερτόριο είναι επίσης εμπλουτισμένο με τις κυριότερες όπερες των Μότσαρτ, Γκλουκ, Βέρντι, Πουτσίνι, Μπιζέ, Βάγκνερ κλπ.

# Μέλος 

Από το 1987, Μέλος του Πνευματικού Κέντρου “Τσακάλωφ” και από το 1993 έως το 2000 (8 χρόνια) αιρετό μέλος του Διοικητικού Συμβουλίου.
Από το 1993, Μέλος της American Symphony Orchestra League (ASOL) ΗΠΑ
Από το 1994, Μέλος του Incorporated Society of Musicians (ISM) της Μεγ. Βρετανίας
Την περίοδο 1995-1997, Mέλος των Φίλων της Συμφωνικής Ορχήστρας του Λονδίνου (L.S.O.)
Την περίοδο 1995-2006, Mέλος του Σωματείου για την προώθηση της Νέας Μουσικής (SPNM) της Μεγ. Βρετανίας
Από το 1996, Μέλος του Ερευνητικού Συμβουλίου του Αμερικανικού Βιογραφικού Ινστιτούτου (American Biographical Institute A.B.I.) ΗΠΑ
Από το 1996, Μέλος του Αμερικανικού Σωματείου για την Μοντέρνα Μουσική Σημειογραφία (ΜΝΜΑ) ΗΠΑ
Από το 2000, Mέλος των Φίλων της English National Opera του Λονδίνου (E.N.O.)
Από το 2000, Μέλος του American Musicological Society, ΗΠΑ

# Αναφορές 

Παγκόσμιο Λεξικό της Μουσικής, σελ. 555, Ολυμπία Τολίκα, Ευρωπαϊκό Κέντρο ΤέχνηςInternational Who’s Who in Music, 16η Έκδοση 1998/99, Τόμος Ένα, σελίδα 95, David Cummings, International Biographical Centre, CambridgeInternational Book of Honor, 4η Διεθνής Έκδοση, σελίδες 38-39, American Biographical Institute, Inc.International Book of Honor, 5η Διεθνής Έκδοση, σελίδες 55-56, American Biographical Institute, Inc.International Directory of Distinguished Leadership, 7η Έκδοση, σελίδα 38, American Biographical Institute, Inc.Leading Intellectuals of the World, Έκδοση Χιλιετίας 2000, σελίδες 50-51, American Biographical Institute, Inc.2000 Outstanding Musicians of the 20th Century, 1η Έκδοση 2002, σελίδα 87, Jon Gifford, International Biographical Centre, CambridgeΛεξικό της Ελληνικής Μουσικής, Τόμος 6, σελ. 539, Τάκης Καλογερόπουλος, εκδ. Γιαλλελη 2002Οι Ηπειρώτες Άνθρωποι των Γραμμάτων και των Τεχνών, 1η Έκδοση 2003, σελίδα 481, Χρήστος Τσέτσης - εκδότης

# Εξωτερικοί σύνδεσμοι 

George Chlitsios
Tsakalof
