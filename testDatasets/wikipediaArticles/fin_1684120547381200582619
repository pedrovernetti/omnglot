
## Vitali Abramov

Vitali Igorjevitš Abramov (ven. Вита́лий И́горевич Абра́мов; s. 8. toukokuuta 1998 Tšeljabinsk, Venäjä) on venäläinen jääkiekkoilija, joka pelaa NHL-joukkue Ottawa Senatorsin organisaatiossa. Hän pelannee lähinnä AHL-joukkue Belleville Senatorsissa. Abramov on pelipaikaltaan oikea laitahyökkääjä.

# Pelityyli 

The Sports Forecaster -sivuston mukaan Abramov on luova pelintekijä, jolla on erinomaiset kiekolliset taidot. Hän on myös hyvä hallitsemaan kiekkoa ja häneltä on vaikea riistää sitä. Abramov on parhaimmillaan hyökkäyspäässä. Hän on kuitenkin varsin pienikokoinen. Abramovin tulisi lisätä voimaa, kehittää kiekotonta pelaamistaan ja laukoa enemmän.

# Ura 

# Seuraura 

Abramov on Traktor Tšeljabinskin kasvatti. Kauden 2014–2015 hän vietti pääosin kotimaansa A-nuorten MHL-liigan Belyje Medvedi Tšeljabinskissä. QMJHL-joukkue Gatineau Olympiques varasi Abramovin 13. pelaajana CHL:n varaustilaisuudessa 2015. Hän siirtyi joukkueeseen kaudeksi 2015–2016. Abramov voitti koko QMJHL:n tulokkaiden piste-, maali- ja syöttöpörssin tehoilla 38+55=93, joilla hän oli myös Olympiquesin paras pistemies, maalintekijä ja syöttäjä. Abramov jakoi liigan pistepörssin viidennen sijan Val-d’Or Foreursin Anthony Beauregardin kanssa. Hän jakoi myös pudotuspeleissä joukkueensa sisäisen piste-, maali- ja syöttöpörssin voiton Gabryel Boudreaun kanssa tehoilla 7+6=13. Abramov pelasi kauden aikana myös CHL Top Prospects Gamessa. Hänet valittiin kauden päätteeksi QMJHL:n vuoden tulokkaaksi, palkittiin vuoden hyökkäävänä tulokkaana Michel Bergeron Trophylla ja valittiin tulokkaiden tähdistökentälliseen.Columbus Blue Jackets varasi Abramovin kolmannella kierroksella 65. pelaajana NHL:n varaustilaisuudessa 2016. Kaudella 2016–2017 hän voitti koko QMJHL:n pistepörssin tehoilla 46+58=104 ja palkittiin kauden päätteeksi Jean Beliveau Trophylla. Abramov palkittiin myös liigan arvokkaimpana pelaajana Michel Brière Trophylla ja valittiin ensimmäiseen tähdistökentälliseen. Joulukuussa 2016 hän teki kolmivuotisen tulokassopimuksen Blue Jacketsin kanssa. QMJHL-kautensa päätteeksi, huhtikuussa 2017 Abramov siirtyi amatööritry-out -sopimuksella AHL-joukkue Cleveland Monstersin vahvuuteen. Hän pelasi siellä loppukeväänä neljä runkosarjaottelua tehopistein 1+3=4.Syksyn 2017 harjoitusleirin päätteeksi Blue Jackets lähetti Abramovin takaisin Gatineau Olympiquesin QMJHL-joukkueeseen. Kesken kauden 2017–2018, marraskuussa 2017 joukkue kauppasi hänet Victoriaville Tigresiin vaihdossa ensimmäisen, toisen ja neljännen kierroksen varausvuoroihin. Abramov teki QMJHL:n runkosarjassa yhteensä tehot 45+59=104, joilla hän sijoittui koko liigan pistepörssissä toiseksi edellään vain Blainville-Boisbriand Armadan Alex Barré-Boulet. Abramov voitti myös QMJHL:n tehotilaston lukemalla +52. Pudotuspeleissä hän oli tehoilla 9+7=16 Tigresin paras maalintekijä ja Abramov jakoi joukkueen sisäisen pistepörssin voiton maanmiehensä Ivan Kosorenkovin kanssa. Hänet valittiin kauden päätteeksi liigan toiseen tähdistökentälliseen.Abramov aloitti kauden 2018–2019 Cleveland Monstersin AHL-joukkueen vahvuudessa, jossa hän teki 52 runkosarjaottelussa tehot 12+10=22. Helmikuussa 2019 Columbus Blue Jackets kauppasi Abramovin, hyökkääjä Jonathan Davidssonin, vuoden 2019 ensimmäisen kierroksen varausvuoron sekä vuoden 2020 ehdollisen ensimmäisen kierroksen varausvuoron Ottawa Senatorsiin vaihdossa hyökkääjä Matt Ducheneen ja puolustaja Julius Bergmaniin. Heti samana päivänä Abramov lähetettiin seuran farmijoukkue Belleville Senatorsiin.

# Maajoukkueura 

Abramov pelasi alle 20-vuotiaiden MM-kilpailuissa vuonna 2018. Hän pelasi myös World U-17 Hockey Challengessa syksyllä 2014, jolloin Abramov voitti kultaa. Hän voitti Venäjän sisäisen syöttöpörssin ja jakoi sisäisen pistepörssin voiton Dmitri Sokolovin kanssa tehoilla 3+6=9. Abramov edusti Venäjän alle 17-vuotiaiden maajoukkuetta myös Euroopan nuorten olympiafestivaaleilla vuonna 2015, jolloin hän voitti kultaa.

# Tilastot 

# Lähteet 

Vitali Abramov The Internet Hockey Databasessa (HockeyDB.com) (englanniksi)
Vitali Abramov Eurohockey-sivustolla (englanniksi)
Vitali Abramov Elite Prospects -verkkosivustolla (englanniksi)

# Viitteet 

