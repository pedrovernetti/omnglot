
## Toyota Corolla

Το Toyota Corolla είναι ένα μικρομεσαίο / μεσαίο αυτοκίνητο (συνήθως της κατηγορίας C) που παράγεται από τη ιαπωνική αυτοκινητοβιομηχανία Toyota, από το 1966 έως και σήμερα, σε 12 γενιές. Τα Corolla κατάφεραν να γίνουν τα αυτοκίνητα με τις περισσότερες πωλήσεις σε όλο τον κόσμο από το 1974, και είναι ένα από τα best-seller αυτοκίνητα ανά τόπους και χώρες στον κόσμο. Μάλιστα τον Ιούλιο του 2013 οι συνολικές πωλήσεις όλων των Toyota Corolla ξεπέρασαν τα 40 εκατομμύρια αντίτυπα. Ως αποτέλεσμα, το Corolla αποτελεί πλέον ορόσημο για την Toyota, αλλά και για την παγκόσμια αυτοκινητοβιομηχανία. Η ονομασία «Corolla» στα λατινικά σημαίνει «μικρή κορώνα» και παράλληλα «στεφάνη άνθους».

# Βασικά στοιχεία 

Η σειρά έχει υποστεί αρκετούς ανασχηματισμούς όλα αυτά τα χρόνια παραγωγής της, ενώ έχει κυκλοφορήσει σε διάφορες επιμέρους εκδόσεις και τύπους. Τα πρώτα μοντέλα ήταν ως επί το πλείστον με κίνηση στους πίσω τροχούς, ενώ τα μεταγενέστερα μοντέλα με την κίνηση στους μπροστινούς τροχούς. Επίσης, τα Corolla ευρωπαϊκής κυκλοφορίας διαφέρουν αρκετά σε κάποιους τομείς από αυτά των ΗΠΑ. Στις αγορές της Ευρώπης, μεταξύ των οποίων και στην Ελλάδα, το Corolla διατέθηκε για ένα μεσοδιάστημα 12 ετών μόνο σαν μεσαίο οικογενειακό sedan 3 όγκων, καθώς στη 10η και στην 11η γενιά του η hatchback έκδοση αντικαταστάθηκε από το Toyota Auris, που εισήχθη το 2006 και παρήχθη έως το 2018, σε 2 γενιές. Ωστόσο, από τις αρχές του 2019 που κυκλοφόρησε το Corolla 12ης γενιάς, καταργήθηκε η ονομασία Auris και επανήλθε το Corolla hatchback σαφώς ανανεωμένο.

Παραδοσιακός ανταγωνιστής του Corolla ήταν στο παρελθόν το Nissan Sunny, που κυκλοφόρησε την ίδια χρονιά με το Corolla στην Ιαπωνία, ενώ από το 1972 έως και σήμερα, διαχρονικός ανταγωνιστής του, επίσης, είναι και το Honda Civic. Κάποια ιδιαίτερα χαρακτηριστικά που έχουν τα Corolla διαχρονικά, είναι η μεγάλη αξιοπιστία τους, η άνεση και η φιλικότητα προς τον οδηγό και τους επιβάτες, ο πλούσιος εξοπλισμός τους σε σχέση με την κατηγορία και την τιμή τους, καθώς και η εργονομία τους που συχνά χαρακτηρίζεται άριστη. Η σειρά έχει αγαπηθεί από μεγάλο πλήθος κόσμου ανά τον πλανήτη και έχει αποκτήσει πολλούς φανατικούς οπαδούς. Να σημειωθεί ότι με το λανσάρισμα της 12ης γενιάς του Corolla στις αρχές του 2019, το μοντέλο σταμάτησε πλέον να προσφέρει κινητήρες ντίζελ.

# Προηγούμενες γενιές 

Ενδεικτικώς, κάποιες χαρακτηριστικές εκδόσεις μοντέλων ανά γενιά:

 
 
 
 
 
 
 
 
 
 
 

# Βιβλιογραφία 

Automobil Revue, Katalognummern 1969, 1973, 1982, 1987.
Mike Covello: Standard Catalog of Imported Cars 1946–2002. Krause Publications, Iola 2002, ISBN 0-87341-605-8.
Joachim Kuch: Japanische Automobile. Motorbuch Verlag, Stuttgart 1990, ISBN 3-613-01365-7.

# Εξωτερικοί σύνδεσμοι 

Η επίσημη Ελληνική ιστοσελίδα του Toyota Corolla
