
## USS Texas (BB-35)

USS Texas (runkonumero BB-35) oli Yhdysvaltain laivaston New York -luokan taistelulaiva. Alus oli ensimmäinen Yhdysvaltain laivaston taistelulaiva, johon asennettiin ilmatorjuntakanuunat ja lentokonesuoja.

# Valmistus 

Alus tilattiin Newport News Shipbuilding and Drydock Companyltä Newport Newsistä Virginiasta, missä köli laskettiin 17. huhtikuuta 1911. Alus laskettiin vesille 18. toukokuuta 1912 kumminaan neiti Claudia Lyon ja liitettiin laivastoon 12. maaliskuuta 1914 ensimmäisenä päällikkönään Albert W. Grant.

# Palvelus 

USS Texas lähti Norfolkin laivastontelakalta 24. maaliskuuta 1914 Hampton Roadsissa pysähtyen New Yorkiin. Alus vietti 26. ja 27. päivien välisen yön Tompkinsvillessä New Yorkissa ennen siirtymistään New Yorkin laivastontelakalle, jossa sille seuraavien kolmen viikon aikana asennettiin tulenjohtojärjestelmä. Aluksen ollessa New Yorkissa Yhdysvaltain presidentti Woodrow Wilson siirrätti Atlantin laivaston aluksia Meksikon aluevesille maiden välille syntyneen jännitteen vuoksi. Ongelma saatiin ratkaistua, mutta sen seurauksena Yhdysvallat nousi 21.-22. huhtikuuta maihin Vera Cruzissa vallatakseen tulliaseman.Alus lähti merelle 13. toukokuuta, ja se lähti Meksikon vesille ilman koeajoa ja sitä seurannutta telakointia. Oltuaan viisi päivää Hampton Roadsissa 14.-19. toukokuuta alus liittyi kontra-amiraali Frank Friday Fletcherin laivasto-osastoon Vera Cruzin edustalla 26. toukokuuta. Alus viipyi alueella tukemassa maajoukkoja hieman yli kaksi kuukautta, kunnes se lähti 8. elokuuta Nipenlahdelle Kuubaan ja edelleen New Yorkiin. Se siirrettiin laivastontelakalle 21. elokuuta.Alus poistui telakalta 5. syyskuuta, ja se aloitti normaalipalveluksen Atlantin laivastossa. Lokakuussa alus palasi Meksikon rannikolle, ja siitä tehtiin kuukauden lopulla asema-alus Tuxpaniin, missä se viipyi marraskuun alkuun. Alus lähti Tampicosta 20. joulukuuta kohti New Yorkia, jossa se siirrettiin laivastontelakalle 28. joulukuuta. Aluksen korjaukset saatiin valmiiksi 16. helmikuuta 1915.Alus liitettiin kesällä 1919 Tyynenmeren laivastoon, josta se siirrettiin vuonna 1924 Atlantin laivastoon. Alus oli modernisoitavana Norfolkin laivastontelakalla 1. elokuuta 1925 - 23. marraskuuta 1926.Vuonna 1948 alus luovutettiin muistomerkiksi Texasin osavaltiolle. Alus hinattiin San Jacinto State Parkiin, missä se poistettiin virallisesti palveluskäytöstä 21. huhtikuuta. Alus poistettiin alusluettelosta 30. huhtikuuta.

# Lähteet 

Sturton, Ian (toim.): Conway's battleships : the definitive visual reference to the world's all-big-gun ships.. Conway Maritime Press, 2008. ISBN 9781844860685. (englanniksi)
Whitley, M. J.: Battleships of World War Two - an international encyclopedia. Lontoo: Arms and Armour, 1998. ISBN 1-85409-386-X. (englanniksi)

# Viitteet 

# Aiheesta muualla 

Historic Naval Ships Association - USS Texas (englanniksi)
