
## Songea

Songea on kaupunki Etelä-Tansaniassa. Vuonna 2012 siellä oli 203 309 asukasta. Kaupunki on Songea Urban nimisen piirikunnan hallinnollinen keskus ja Ruvuman alueen pääkaupunki.

# Historia 

Songean kaupungin synty johtaa juurensa ngoni-heimon kansanvaellukseen 1830-luvulla, kun Shaka Zulun hallinnon entinen kenraali Zwangendaba johti Etelä-Afrikan Natalin alueelta levottomuuksia pakenevat ngonit pohjoiseen, asuttaen alueita nykyisessä Tansaniassa, Burundissa ja Kongossa. Yksi näistä vaeltavista ryhmistä asettui asumaan nykyisen Songean paikalle.Kaupunki on saanut nimensä kuuluisan ngoni-johtajan, päällikkö Songean mukaan, joka saksalaisten vangiksi jäätyään valitsi, että hänet hirttäisivät saksalaiset Maji Maji-kapinan aikana 1905–1907. Hirttämistuomion vapaaehtoisella valinnalla Songea pyrki välttämään leimautumisen petturiksi, lukuisten paikallisten kuoltua levottomuuksissa. Maji Maji-kapinan verisimmät taistelut käytiinkin Songeassa, jossa lopullinen vastarinta saksalaisia vastaan murtui.

# Maantiede ja ilmasto 

Kaupungin topografia on luonteeltaan mäkinen, korkeuden vaihdellessa 980–1100 metrin välillä merenpinnan yläpuolella. Matogoron vuorten ympäristössä luonto on aaltoilevaa, kun taas muut kaupunginosat, kuten Mpingi, Mletele, Subira, Ruhuwiko ja Mshangano ovat loivia ja kaltevia.Songea kuuluu Köppenin ilmastoluokituksessa lauhkeaan, subtrooppiseen kosteaan ilmastoon, jolle tyypillistä on kuuma kesä ja kuiva sekä leuto talvi. Sadekausi alkaa tavallisesti marraskuussa ja päättyy toukokuussa. Ilmankosteus on suhteellisen suuri Songeassa, erityisesti aamun tunteina.

# Väestö 

Suurin etninen ryhmä Songeassa on ngoni. Muita merkittävimpiä etnisiä ryhmiä ovat ndendeule, manda, yao, matengo ja nyasa.

# Kaupunginosat 

Songea Urban-piirikunta jakaantuu 13 hallinnolliseen osa-alueeseen tai kaupunginosaan, joita ovat Bomba Mbili, Lizaboni, Majengo, Matarawe, Matogoro, Mfaranyaki, Misufini, Mletete, Mshangano, Ruhuwiko, Ruvuma, Songea Mjini ja Subira.

# Palvelut 

# Liikenne 

Songean kautta kulkee kolme keskeistä tieyhteyttä: asfaltoitu Makambako – Songea-tie, maapäällysteinen Tunduru – Songea-tie ja maapäällyisteinen Songea – Mbamba-Bay-tie. Kaupungissa on pienkoneille soveltuva lentokenttä, joka sijaitsee noin 8 kilometriä keskustasta länteen.

# Terveydenhuolto 

Songeassa sijaitsee alueellinen sairaala, joka käsittää 395 vuodepaikkaa. Lisäksi kaupungissa on kaksi terveyskeskusta ja 19 neuvolaa.

# Koulutus 

Kaupungissa on 35 esikoulua, 62 ala-astetta, 31 yläastetta, 4 lukiota, avoimen yliopiston palveluita, 2 ammattikoulua, opettajien ammatillinen koulutuskeskus sekä opettajien korkeamman koulutuksen oppilaitos.

# Vesi 

Songea Urban Water Supply Authority (SOUWASA) huolehtii käyttöveden toimituksesta ja viemärijärjestelmän ylläpitämisestä kaupungissa. Kaupungin vesiverkosto kattaa noin 84 prosenttia kaupungin asukkaista. Kaupunki saa käyttövetensä pääosin Ruhilan, Msamalan ja Matogoron kylien lähteistä. Vuosien 2005 ja 2010 välillä kaupungin alueella kaivettiin myös 70 vesikaivoa.

# Urheilu 

Kaupungissa sijaitsee vuonna 1979 valmistunut urheiluareena, Majimaji Stadium.

# Nähtävyyksiä 

Maji Maji museo
Katolinen katedraali
Tori (Soko Kuu)
Saksalainen linnake
Afrikkalaisten sotureiden hirttopuu
Matongon luonnonsuojelualue
Luhiran luonnonsuojelualue

# Elinkeinoelämä 

Vuonna 2010 Songean kaupungin työttömyysaste oli 53 %. Työvoimaan on laskettu kaikki vähintään viisivuotiaat henkilöt. Työttömistä 28,6 % oli täyspäiväisiä koululaisia tai opiskelijoita. Työssäkäyvistä 70 % työskenteli maatalouden alalla.Ruvuman alueen talous on siis maatalousvaltaista. Alueen tärkeimmät elinkeinot ovat maanviljely, karjatalous, metsätalous, kalastus, hunajantuotanto, kaivostoiminta ja kaupankäynti. 
Karjataloutta alueella rajoittaa muun muassa tsetsekärpäsen aiheuttamat eläintaudit. Ruoantuotanto on pääasiallisesti pienimuotoista yksityisviljelyä. Tärkeimmät ruokakasvit ovat maissi, maniokki, riisi, bataatti, palkokasvit, hirssi ja durra. Tärkeimmät rahakasvit ovat kahvi, tupakka ja cashew-pähkinä. Muita viljelystuotteita ovat auringonkukka, soija, sormihirssi ja maapähkinät. Songean piirikunnan alueella on todettu olevan muun muassa kultaesiintymiä. Ruvuman alueella sijaitsee kolme isoa tehdasta; tupakkatehdas, kahvin prosessointitehdas ja cashew-pähkinän prosessointitehdas.

# Lähteet 

# Aiheesta muualla 

 Kuvia tai muita tiedostoja aiheesta Songea Wikimedia Commonsissa
 Matkaopas aiheesta Songea Wikivoyagessa (englanniksi)
Ruvuman alueen viralliset kotisivut
