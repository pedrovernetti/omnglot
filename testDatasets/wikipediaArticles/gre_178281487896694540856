
## Δημήτρης Δοξάκης

Ο Δημήτρης Δοξάκης (γεν. Ρόδος 9 Μαρτίου 1959, ύψος 1,80 μ.) είναι Έλληνας παλαίμαχος πρώην διεθνής ποδοσφαιριστής και πρωταθλητής Β΄Εθνικής, που αγωνίζονταν στη θέση του τερματοφύλακα και έκανε πολυετή καριέρα στα επαγγελματικά πρωταθλήματα, με τα χρώματα τριών διαφορετικών συλλόγων.
Ο Δοξάκης ξεκίνησε τη σταδιοδρομία του σε μικρή ηλικία, από τους ερασιτέχνες της Ρόδου, όπου και παρέμεινε μέχρι την περίοδο 1973-74, οπότε και προωθήθηκε στην πρώτη ομάδα, η οποία τότε αγωνίζονταν στη Β΄Εθνική. Με την ομάδα του "σμαραγδένιου νησιού" πανηγύρισε δύο τίτλους Β΄Εθνικής (το 1978 και το 1981) και συμπλήρωσε 96 συμμετοχές στην Α΄Εθνική. Το καλοκαίρι του 1985 μεταγράφηκε στον Εθνικό Πειραιά, με τον οποίο αγωνίσθηκε για τις επόμενες 4 σεζόν στην Α΄Εθνική. Μετά τον υποβιβασμό της πειραϊκής ομάδας (1989), υπέγραψε στον Ιωνικό Νικαίας, συνεχίζοντας για 2 ακόμη χρόνια στη μεγάλη κατηγορία, σαν βασικός γκολκίπερ. Μέχρι και το 1991 που τερμάτισε τη σταδιοδρομία του, είχε πάρει μέρος σε συνολικά 220 επίσημους αγώνες πρωταθλήματος Α΄Εθνικής.

# Πηγές 

Διεθνής αθλητική ιστοσελίδα
Γεώργιος Παγιωτέλης-"Το Έπος της Α' Εθνικής" (ένθετο αθλητικού περιοδικού "Οι Παγκόσμιοι"-"Κλ. Γεωργαλάς Ε.Π.Ε.")
"40 Χρόνια Ποδόσφαιρο και ΠΡΟ-ΠΟ" (έκδοση εφημερίδας "Προπόραμα"-2000)
