
## Τηλέγραφος (φυτό)

Ο τηλέγραφος (Tradescantia pallida) είναι φυτό της οικογένειας των κομμελινοειδών το οποίο είναι ιθαγενές στις ακτές του κόλπου του Μεξικού.
Ο βοτανολόγος Έντουαρτ Πάλμερ ήταν ο πρώτος Ευρωπαίος που παρατήρησε και έδωσε λατινική ονομασία στο είδος το 1909.

# Περιγραφή 

Ο τηλέγραφος είναι αειθαλές, πολυετές φυτό. Διακρίνεται από επιμήκη, μυτερά φύλλα κόκκινου ή μοβ χρώματος και φέρει μικρά άνθη λευκού, ροζ ή μοβ χρώματος τα οποία έχουν τρία πέταλα. Το φυτό συνήθως πεθαίνει από τους παγετούς του χειμώνα αλλά ξαναφυτρώνει από τις ρίζες του.

# Καλλιέργεια 

Χρησιμοποιείται ευρέως ως καλλωπιστικό φυτό σε κήπους, φράκτες, ως φυτική κάλυψη του εδάφους και σε χώρες με ψυχρό κλίμα ως φυτό εσωτερικού χώρου. Πολλαπλασιάζεται εύκολα με μοσχεύματα. Το φυτό είναι πολύ ανθεκτικό και μπορεί να αναπτυχθεί σε μία μεγάλη ποικιλία από εδάφη, ακόμα και χωρίς ανθρώπινη φροντίδα. Σε περιοχές των νότιων ΗΠΑ και της Αυστραλίας θεωρείται παράσιτο και έχουν γίνει προσπάθειες για τον έλεγχο και την εξάλειψή του.
Ως φυτό εσωτερικού χώρου ο τηλέγραφος έχει κριθεί εξαιρετικά αποτελεσματικός στην βελτίωση της ποιότητας του αέρα φιλτράροντας τις πτητικές οργανικές ενώσεις, μία κατηγορία κοινών ρύπων που είναι ερεθιστικοί για το αναπνευστικό σύστημα.
Υπάρχουν πολλές ποικιλίες με την πιο γνωστή την Purpurea, η οποία έχει φύλλα έντονου μωβ χρώματος.

# Παραπομπές 

# Εξωτερικοί σύνδεσμοι 

