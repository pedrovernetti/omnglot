
## Marcanti

Marcanti Plaza is een theaterzaal annex discotheek aan de Jan van Galenstraat ter hoogte van de wijk Kop van Jut in Amsterdam.
Marcanti bestaat sinds 1936. De naam Marcanti is een verbastering van Markt-kantine, wat het feitelijk ook was. Oorspronkelijk was het een verenigingsruimte voor marktkooplui, maar het gebouw werd in 1956 omgebouwd tot een groot theater. Zo trad onder anderen de Belgische zanger Jacques Brel hier tweemaal op. Vanaf de jaren negentig werden er ook wekelijks housefeesten georganiseerd, waarmee de Marcanti als nachtclub een bekende plaats in het uitgaansleven werd. Onder andere Danceclub Eye, Kremlin en Xtra Large organiseerden hier hun feesten, waar veel bekende dj's in de twee grote zalen hebben opgetreden.
Naast de dancefeesten werden nog andere festiviteiten in Marcanti gehouden. Brigitte Kaandorp hield er in 1995 haar voorstelling "Chez Marcanti Plaza", in 1997 werd er het Nationaal Songfestival gehouden en het Nederwietfestival van Highlife magazine vond er een aantal maal plaats.
Na 2006 ging het minder met Marcanti en werd er nog maar sporadisch een feest gehouden. Later ging de club helemaal dicht. 

# Marktkantine 

In de jaren 2010 werd het gebouw weer geopend onder de naam "Marktkantine". Het is in gebruik als evenementlocatie en er worden weer wekelijks dancefeesten georganiseerd. De openstelling is tijdelijk, in de planning voor de herontwikkeling van de Centrale Markthallen wordt het gebouw gesloopt om plaats te maken voor luxueuze appartementencomplexen met inpandige parking. 

 
 
 

# Referentie 

