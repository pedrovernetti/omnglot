
## Α Κορούνια

Η Λα Κορούνια ή επίσημα Α Κορούνια (γαλικιανά: A Coruña, ισπανικά: La Coruña) είναι πόλη και δήμος στη Γαλικία, στη βορειοδυτική Ισπανία καθώς και πρωτεύουσα της επαρχίας Λα Κορούνια. Σύμφωνα με την απογραφή του 2008, ο δήμος είχε 246.056 κατοίκους και η μητροπολιτική περιοχή (η οποία περιλαμβάνει την πόλη Φερόλ) 419.800 κατοίκους. Είναι η δεύτερη μεγαλύτερη πόλη στην αυτόνομη κοινότητα και 17η μεγαλύτερη σε όλη την Ισπανία. Το επίσημο όνομα της πόλης είναι το γαλικιανό Α Κορούνια, αλλά το ισπανικό όνομα εξακολουθεί να είναι πολύ κοινό. Η πόλη είναι κτισμένη σε χερσόνησο και έχει ωκεάνιο κλίμα. Στο άκρο αυτής της χερσονήσου βρίσκεται ο Πύργος του Ηρακλή, ένας ρωμαϊκός φάρος που λειτουργεί μέχρι σήμερα και ο οποίος είναι μνημείο παγκόσμιας κληρονομιάς από το 2009.
Η Α Κορούνια ήταν στρατιωτικό και διοικητικό κέντρο του βασιλείου της Γαλικίας από τον 16ο μέχρι το 19ο αιώνα και διοικητικό κέντρο της περιοχής από το 1833 μέχρι το 1982, όταν και αντικαταστάθηκε από το Σαντιάγο ντε Κομποστέλα. Η Α Κορούνια σήμερα είναι σημαντικό λιμάνι στην είσοδο ενός μεγάλου κόλπου στον Ατλαντικό Ωκεανό. Αποτελεί σημείο διανομής των τοπικών αγροτικών προϊόντων.

# Εξωτερικοί σύνδεσμοι 

Επίσημος ιστότοπος

# Παραπομπές 

