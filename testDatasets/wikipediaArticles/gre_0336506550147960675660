
## Σάλομον φαν Ράουσντελ

Ο Σάλομον φαν Ράουσντελ (ολλανδικά: Salomon van Ruysdael, Νάαρντεν, περ. 1602 - Χάαρλεμ, 3 Νοεμβρίου 1672 (ταφή)) ήταν Ολλανδός ζωγράφος της Χρυσής Ολλανδικής Εποχής στη ζωγραφική, ο οποίος ασχολήθηκε με την τοπιογραφία. Ήταν θείος του Γιάκομπ φαν Ράουσντελ.

# Βιογραφία 

Σύμφωνα με τον Άρνολντ Χαουμπράκεν ήταν γιος ξυλουργού, ο οποίος ειδικευόταν στην κατασκευή πλαισίων από έβενο για καθρέφτες και πίνακες ζωγραφικής. Ο πατέρας τους έστειλε και τους δυο του γιους, Γιάκομπ και Σάλομον, να σπουδάσουν λατινικά και ιατρική, αλλά και οι δύο έγιναν τοπιογράφοι, οι οποίοι ειδικεύτηκαν στις ruis-daal, δηλ. "νερό που τρέχει σε μια κοιλάδα" - από το όνομά τους. Ο Χαουμπράκεν αναφέρει, επίσης, ότι ο Γιάκομπ ήταν μέλος στη Συντεχνία του Αγίου Λουκά του Χάαρλεμ, υπέγραφε πάντα τους πίνακές του, ενώ ο Σάλομον έγινε μέλος αρκετά χρόνια αργότερα και αμελούσε να υπογράφει τα έργα του. Αναφέρει, επίσης, ότι ο Σάλομον επινόησε την κατασκευή γλυπτών διακοσμητικών, τα οποία, όταν στιλβώνονταν, έμοιαζαν μαρμάρινα. Έγιναν αρκετά δημοφιλή ως διακοσμητικά σε κασέλες και κορνίζες πινάκων, μέχρι που το μυστικό της κατασκευής τους αποκαλύφθηκε και αντιγράφηκαν ευρύτατα.Ωστόσο, ο Χαουμπράκεν συγχέει τα μέλη της οικογένειας Ράουσντελ. Σύμφωνα με το Ολλανδικό Ίδρυμα Ιστορίας της Τέχνης (RKD) ο Σάλομον ήταν αδελφός του Ίσαακ φαν Ράουσντελ και, πριν η οικογένεια μεταβεί στο Χάαρλεμ, έφεραν το όνομα Χόογερ ή Χούιερ (Gooyer ή Gooier) και ήταν γιοι του Γιάκομπ φαν Χούγερ του πρεσβύτερου, ο οποίος ήταν επιπλοποιός και κατασκευαστής πλαισίων στο Νάαρντεν. Και οι δύο γιοι είχαν γιους με ονόματα ίδια με του πατέρα τους. Συνεπώς ο Σάλομον ήταν θείος, και όχι αδελφός, του Γιάκομπ φαν Ράουσντελ, ενώ ήταν πατέρας του Γιάκομπ Σάλομονς φαν Ράουσντελ (Jacob Salomonsz van Ruysdael).Ο Σάλομον έγινε μέλος στη Συντεχνία του Αγίου Λουκά του Χάαρλεμ το 1623, υπό το όνομα Σάλομον ντε Χόογερ (Salomon de Gooyer) και έγινε οπαδός των Γιαν Πορσέλλις και Εσάιας φαν ντε Φέλντε. Επισκέφθηκε το Λέιντεν, την Ουτρέχτη, το Άμερσφοορτ, το Άλκμααρ, το Ρένεν και το Ντόρντρεχτ, ζωγραφίζοντας τοπία και αρχοντικές κατοικίες.

# Έργα 

Ο Σάλομον ήταν γνωστός για τα τοπία του και τις σκηνές σε ποταμούς, ενώ είναι γνωστοί και κάποιοι πίνακές του με νεκρές φύσεις με ψάρια.
Πορθμείο με αγελάδες στον ποταμό Φεχτ κοντά στο Νάιενροντε, 1648
Πορθμείο σε ποταμό1649
Άποψη του Ντεφέντερ από τα βορειοδυτικά, 1657

# Παραπομπές 

# Δείτε επίσης 

Ζωγραφική της ολλανδικής Χρυσής Εποχής
Κατάλογος Ολλανδών ζωγράφων

# Εξωτερικοί σύνδεσμοι 

Works and literature on PubHist
Salomon van Ruysdael on Artnet
