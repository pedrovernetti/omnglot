
## Clara Hughes

Clara Hughes O.C., OM (s. 27. syyskuuta 1972) on kanadalainen maantiepyöräilijä ja pikaluistelija, joka on ollut mitaleilla sekä kesä- että talviolympialaisissa.
Hughes syntyi Winnipegissä, Manitobassa, ja aloitti uransa luistelijana; vuonna 1990 hän siirtyi kuitenkin kilpapyöräilyyn. Hän osallistui kesäolympialaisiin vuosina 1996, 2000 ja 2012, ja saavutti ensin mainituissa pronssia sekä maantieajossa että maantieaika-ajossa. Hän oli aika-ajossa kuudes 2000 ja viides 2012. MM-kilpailuissa hän sai hopeaa aika-ajossa Duitamassa 1995. Pan-Amerikan kisoissa ja Kansainyhteisön kisoissa hän on saanut mitaleja myös ratapyöräilyssä.
Hughes on yhtä lailla menestynyt luistelija. Hän voitti vuoden 2002 talviolympialaisissa Salt Lake Cityssä pronssia 5 000 metrillä ja vuonna 2006 Torinossa kultaa 5 000 metrillä ja hopeaa joukkuetakaa-ajossa. Vancouverissa 2010 Hughes oli 5 000 metrillä pronssilla. Matkakohtaisissa MM-kilpailuissa hän on saavuttanut 5 000 metrillä kultaa 2004, hopeaa 2003, 2008 ja 2009 sekä pronssia 2005 ja joukkuetakaa-ajossa hopeaa 2005. Yleisluistelun MM-kilpailuissa hän on ollut parhaimmillaan kuudes 2003. Maailmancupissa hän sijoittui 3 000 ja 5 000 metrin yhteisessä cupissa kolmanneksi kaudella 2002–2003.
Hughes sai 11. maaliskuuta 2005 haltuunsa naisten pikaluistelun maailmanennätyksen 10 000 metrillä, mutta menetti ennätyksensä noin vuotta myöhemmin tšekkiläiselle Martina Sáblíkoválle. 
Hughes on osallistunut Right to Playn toimintaan.

# Luisteluennätykset 

# Lähteet 

Luistelutulokset www.skateresults.com-sivustolla (englanniksi)
Luisteluennätykset www.sskating.com-sivustolla (englanniksi)
Pyöräilytuloksia www.cyclingarchives.com-sivustolla (englanniksi)
Olympiatulokset sports-reference.com-sivustolla (englanniksi)

# Viitteet 

