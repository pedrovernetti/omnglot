
## Αλέξανδρος Ξύδης

Ο Αλέξανδρος Ξύδης (1918-2004) ήταν Έλληνας διπλωμάτης, ιστορικός και κριτικός τέχνης.

# Βιογραφικά στοιχεία 

Ήταν γιος του Γεωργίου Ξύδη και της Αλεξάνδρας Δραγούμη. Από την πλευρά της μητέρας του καταγόταν από την παλιά οικογένεια Δραγούμη και ήταν εγγονός του πρωθυπουργού Στέφανου Δραγούμη. Αδέλφια του ήταν ο Στέφανος Ξύδης και η Φαίνη Ξύδη. Ακολούθησε καριέρα στο Διπλωματικό Σώμα υπηρετώντας στην Καζαμπλάνκα, την Καμπέρα, το Λονδίνο και την Δαμασκό. Στο Λονδίνο υπηρέτησε την δεκαετία του 1950 μαζί με τον Γεώργιο Σεφέρη, με τον οποίο συνδεόταν με στενή φιλία.
Υπήρξε σημαντικός τεχνοκριτικός της εποχής, καθώς και ιδρυτικό μέλος της Εταιρίας Ελλήνων Τεχνοκριτικών, της οποίας διετέλεσε πρόεδρος. Διατηρούσε συλλογή με έργα χαρακτικης και ζωγραφικής, τα οποία δώρισε στο Μακεδονικό Μουσείο Σύγχρονης Τέχνης. Μέρος του αρχείου του είχε δωρίσει και στα Αρχεία Συγχρονης Κοινωνικής Ιστορίας (ΑΣΚΙ). Είχε συγγράψει αρκετά βιβλία σχετικά με την τέχνη και το Kυπριακό και ήταν εκδότης του περιοδικού Τετράδιο.
Kατά τη διάρκεια της χουντικής επταετίας, συμμετείχε στην αντίσταση κατά του καθεστώτος ως μέλος της Δημοκρατικής Άμυνας, μαζί με τη σύζυγό του Δωροθέα. Ήταν φίλος του Ανδρέα Παπανδρέου και στη μεταπολίτευση υπήρξε ιδρυτικό στέλεχος του ΠΑΣΟΚ και μέλος της πρώτης του Κεντρικής Επιτροπής, απ' όπου όμως διαγράφτηκε το 1975.Στη συνέχεια συνέχισε τον πολιτικό του αγώνα του στη Σοσιαλιστική πορεία και μετέπειτα ήταν ιδρυτικό μέλος στον Συνασπισμό.Απεβίωσε στην Αθήνα το Νοέμβριο του 2004 και ενταφιάστηκε στο Α΄ Νεκροταφείο Αθηνών. Ήταν παντρεμένος και είχε αποκτήσει παιδιά.

# Η συλλογή Ξύδη στο Μακεδονικό Μουσείο Σύγχρονης Τέχνης 

Ήδη από το 1984 ο Αλέξανδρος Ξύδης έγραφε: «Ήθελα να είχα προλάβει να μεταδώσω πιο γρήγορα, στο κοινό της Αθήνας, την καλή είδηση ότι η χώρα μας απόχτησε επιτέλους έναν πυρήνα μουσείου σύγχρονης τέχνης. Πρόκειται για την οργανωμένη από το Μακεδονικό Κέντρο Σύγχρονης Τέχνης (ΜΚΣΤ) έκθεση των πρώτων έργων σύγχρονης τέχνης της συλλογής του. (…) Το ΜΚΣΤ απέδειξε αυτό που πάντα υποστηρίζω, ότι τα έργα των πιο έγκριτων σημερινών Ελλήνων καλλιτεχνών στέκουν ισότιμα δίπλα σ' εκείνα των πιο περιώνυμων ξένων.».

# Παραπομπές 

