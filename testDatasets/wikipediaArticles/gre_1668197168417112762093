
## Γενική Γραμματεία Νέας Γενιάς

Η Γενική Γραμματεία Νέας Γενιάς συστάθηκε το 1982 ως επιτελικό κυβερνητικό όργανο με κύριο στόχο τη διαμόρφωση, την παρακολούθηση και τον συντονισμό της κυβερνητικής πολιτικής για τη νέα γενιά και τη σύνδεσή της με την κοινωνία και τους φορείς της. Έτσι, η Ελλάδα εναρμονίστηκε με την ευρωπαϊκή και διεθνή πρακτική για τη δημιουργία αυτοτελών και ολοκληρωμένων κυβερνητικών υπηρεσιών σε υψηλό επίπεδο, με αντικείμενο την πολιτική για τους νέους.
Η λειτουργία της Γ.Γ.Ν.Γ. συνδυάστηκε από την αρχή με την πρόταση ενός νέου περιεχομένου πολιτικής ώστε να συνάδει με τα ενδιαφέροντα και τις απαιτήσεις των ανθρώπων της νέας γενιάς. 
Η Γενική Γραμματεία Νέας Γενιάς αναπτύσσει σύνολο δράσεων και προγραμμάτων στο στενότερο πυρήνα της πολιτικής για τους νέους και αποδίδει ιδιαίτερη σημασία στη συνεργασία της με φορείς της κοινωνίας πολιτών, ιδιαίτερα τις οργανώσεις των νέων και τις δυνάμεις του τόπου που ασχολούνται με τη νεότητα και την παιδική ηλικία, με βασικό στόχο την άμβλυνση των προβλημάτων και την επίλυσή τους.

# Ιστορικά στοιχεία 

Η γενική γραμματεία Νέας Γενιάς δημιουργήθηκε τον Ιούλιο του 1982 στον πρώτο ανασχηματισμό της πρώτης κυβέρνησης του Ανδρέα Παπανδρέου ως υφυπουργείο Νέας Γενιάς με στόχο τη διαμόρφωση, την παρακολούθηση και τον συντονισμό της κυβερνητικής πολιτικής για τη νέα γενιά, και τη σύνδεσή της με την κοινωνία και τους φορείς της. Η δημιουργία της ήταν προεκλογική δέσμευση του Ανδρέα Παπανδρέου. Πρώτος υφυπουργός Νέας Γενιάς ανέλαβε το γνωστό στέλεχος του ΠΑΣΟΚ Κώστας Λαλιώτης, που τότε πήρε και τον έλεγχο της γενικής γραμματείας Τύπου και Πληροφοριών και της γενικής γραμματείας Αθλητισμού.
Το 1985 το υφυπουργείο Νέας Γενιάς έγινε γενική γραμματεία. Αρχικά υπαγόταν στο υπουργείο Προεδρίας της Κυβερνήσεως. 
Τον Αύγουστο του 2014 δημοσιεύεται το ΠΔ 114/2014 "Οργανισμός Υπουργείου Παιδείας και Θρησκευμάτων" (ΦΕΚ Α 181 29/8/2014). Σύμφωνα με τον νέο οργανισμό (άρθρο 2 του ΠΔ) δημιουργείται η Γενική Γραμματεία Δια Βίου Μάθησης και Νέας Γενιάς, ως αποτέλεσμα συγχώνευσης των Γενικών Γραμματειών α. Δια Βίου Μάθησης και β. Νέας Γενιάς. Η Γενική Γραμματεία Δια Βίου Μάθησης και Νέας Γενιάς το 2015 υπαγόταν στο Υπουργείο Πολιτισμού, Παιδείας και Θρησκευμάτων ενώ από το 2015 εως το 2018 στο υπουργείο Υπουργείο Παιδείας, Έρευνας και Θρησκευμάτων. Με το άρθρο 31 του ν. 4559/2018 (Α΄142) η Γενική Γραμματεία Δια Βίου Μάθησης και Νέας Γενιάς καταργήθηκε και επανασυστάθηκαν οι Γενικές Γραμματείες Δια Βίου Μάθησης και Νέας Γενιάς αντίστοιχα.Οι δύο Γενικές Γραμματείες συνέχισαν να υπάγονται στο Υπουργείο Παιδείας, Έρευνας και Θρησκευμάτων έως τις 19 Ιουλίου 2019 οπότε και καταργήθηκαν αφού συγχωνεύτηκαν στην νέα Γενική Γραμματεία Επαγγελματικής Εκπαίδευσης, Κατάρτισης και Δια Βίου Μάθησης.

# Διατελέσαντες υφυπουργοί και γενικοί γραμματείς Νέας Γενιάς 

# Κυβερνήσεις Ανδρέα Παπανδρέου, 1982-1989 

1982-1985, Κώστας Λαλιώτης
1985-1986, Στέφανος Μανίκας
1986-1987, Μαρία Αρσένη
1987-1988, Γιώργος Σεφερτζής
1988-1989, Άννα Διαμαντοπούλου

# Κυβερνήσεις Τζαννετάκη-Ζολώτα-Μητσοτάκη, 1989-1993 

1989-1993, Μιχάλης Σιώψης
1993, Νίκος Πευκιανάκης

# Τελευταία κυβερνηση Ανδρέα Παπανδρέου, 1993-1996 

1993-1994, Βασίλης Τόγιας
1994-1996, Πάνος Τσιλιγκαρίδης

# Κυβερνήσεις Κώστα Σημίτη, 1996-2004 

1996-2000, Πέτρος Σφηκάκης
2000-2004, Γιώργος Σακελλίων

# Κυβερνήσεις Κώστα Καραμανλή, 2004-2009 

2004-2007, Βάσω Κόλλια
2007-2009, Παντελής Σκλιας
2009 Λευτέρης Μπούλιας

# Κυβέρνηση Γιώργου Παπανδρέου, 2009-2011 

2009-2011, Γιάννος Λιβανός

# Κυβερνήσεις Παπαδήμου-Πικραμμένου, 2011-2012 

2011-2012, Γιάννος Λιβανός

# Κυβέρνηση Αντώνη Σαμαρά 

2012-2015, Παναγιώτης ΚανελλόπουλοςΚυβέρνηση Αλέξη Τσίπρα

2015, Γεράσιμος Σπαθής
2015 (Νοέμβριος) - σήμερα, Παυσανίας Παπαγεωργίου

# Πηγές 

Λίστα υφυπουργών - Γενικών γραμματέων [www.neagenia.gr/appdata/documents/γενικοι%20γραμματεισ.doc]

# Εξωτερικοί σύνδεσμοι 

Επίσημη ιστοσελίδα Γενικής Γραμματείας Νέας Γενιάς
