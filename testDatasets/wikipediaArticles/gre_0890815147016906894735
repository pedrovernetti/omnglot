
## Π.Α.Ο. Αήττητος Σπάτων

Ο Αθλητικός Ποδοσφαιρικός Όμιλος Αήττητος Σπάτων είναι Ελληνικός ερασιτεχνικός ποδοσφαιρικός σύλλογος με έδρα τα Σπάτα Αττικής. Επίσημο έτος ίδρυσης του συλλόγου είναι το 1947, έχει χρώματα το πράσινο και το λευκό και έμβλημα το αμπέλι. Διαθέτει τμήμα ποδοσφαίρου και ανήκει στη δύναμη της Ε.Π.Σ. Ανατολικής Αττικής, ενώ στο παρελθόν αποτελούσε σωματείο της Ε.Π.Σ. Αθηνών. Έδρα του αποτελεί το Δημοτικό Στάδιο Σπάτων «Δημήτρης Δημητρίου», με χωρητικότητα 1.500 θεατών. 
Έχει παρουσία στα πρωταθλήματα της Δ' Εθνικής και Γ΄ Εθνικής κατηγορίας και την αγωνιστική περίοδο 2018-19 αγωνίστηκε για πρώτη φορά στο επαγγελματικό πρωτάθλημα της Β' Εθνικής κατηγορίας σαν Π.Α.Ε. και με την επαγγελματική επωνυμία ΠΑΕ Α.Π.Ο. Αήττητος Σπάτων. 

# Ιστορία 

# 1930-1946 

Στις αρχές της δεκαετίας του 1930 εμφανίζονται στην πόλη μας δύο (2) ποδοσφαιρικές ομάδες, με υποτυπώδη φυσικά οργάνωση, οι «Μεσογειακός» και «Αήττητος Σπάτων» και χρησιμοποιούσαν ως γήπεδο την αυλή του Α΄ Δημοτικού Σχολείου, όπου άρχισαν να παίζουν παιχνίδια με ομάδες των γειτονικών πόλεων. Το γεγονός αυτό, ως πρωτόγνωρο, κέντρισε το ενδιαφέρον της πλειοψηφίας των κατοίκων που συνέρεαν κατά εκατοντάδες (άνδρες, γυναίκες και παιδιά) να παρακολουθήσουν τους αγώνες. Οι δύο ομάδες μάλιστα έπαιξαν έναν αγώνα μεταξύ τους και το αποτέλεσμα ήταν 8-2 υπέρ του Μεσογειακού. Ο Μεσογειακός ήταν ισχυρότερη ομάδα μεν, αλλά η μεγάλη πλειοψηφία των φιλάθλων δε, υποστήριζε τον Αήττητο Σπάτων. 
Η ύπαρξη των δύο ομάδων στη πόλη μας, όπως ήταν φυσικό, έφερε έριδες και τις γνωστές <<κόντρες>> που υπάρχουν σε τέτοιες περιπτώσεις. Ευτυχώς όμως γρήγορα οι δύο ομάδες ενώθηκαν και έφτιαξαν μία νέα ομάδα, την οποία ονόμασαν «Αήττητος Σπάτων». Αυτό έγινε, κατά μαρτυρία του Ευάγγελου Λουκά, το 1935-1936. Η ιδέα να ονομασθεί η ομάδα Αήττητος Σπάτων ήταν του Αναστασίου Ιωαν. Σούντρη (Μαρίνη) και έγινε ομόφωνα αποδεκτή από τα άλλα μέλη της ομάδας και ιδιαίτερα από τον Γιάννη Καλλιμάνη, που έπαιξε πρωταγωνιστικό ρόλο τόσο στην ίδρυση της ομάδας όσο και στην εν συνεχεία διαχείριση της. Πρώτος Πρόεδρος της ομάδας αυτής ήταν ο Μιχάλης Κουτσούκος ο γνωστός σε όλους μας ανάπηρος πολέμου - ένας ήρωας του έπους του 1940, που το έτος 2006 έφυγε από την ζωή, πλήρης ημερών.
Από το 1935 λοιπόν μέχρι το 1946 και της κατοχής συμπεριλαμβανομένης, ο Αήττητος Σπάτων ανέπτυξε αθλητική δραστηριότητα παίζοντας παιχνίδια με τις ομάδες κυρίως των Μεσογείων, αλλά και των Αθηνών. Καθιερώθηκαν αγώνες κυπέλλου Μεσογείων με μεγάλο ενδιαφέρον και ακόμη μεγαλύτερη προσέλευση των φιλάθλων στα γήπεδα. Ο Αήττητος Σπατών αναδείχθηκε αρκετές φορές κυπελλούχος Μεσογείων μετά από ομηρικές ποδοσφαιρικές μάχες με τις άλλες Μεσογείτικες ομάδες και ιδιαίτερα την ομάδα του Κορωπίου, που ως κεφαλοχώρι, είχε πάντα πανίσχυρη ομάδα.
Την περίοδο της κατοχής 1941-1944 διεξήχθησαν αρκετά παιχνίδια με ομάδες του Γερμανικού Στρατού. Μάλιστα ορισμένα παιχνίδια ηθελημένα <<τα έχαναν>> οι παίκτες του Αήττητου Σπάτων για να <<καλοπιάσουν>> τους Γερμανούς και να τους επιστρέψουν τα επιταγμένα ζώα (άλογα και μουλάρια) προκειμένου να καλλιεργήσουν τα κτήματα τους. 
Δυστυχώς, για την περίοδο 1935-1946, δεν υπάρχουν καθόλου γραπτά στοιχεία της δράσης του Αήττητου Σπάτων παρά μόνο λίγες φωτογραφίες. Η ομάδα συνεχίζει τη δραστηριότητα της και τους αγώνες της στο γήπεδο της αυλής του 1ου Δημοτικού Σχολείου. Τα χρόνια περνούν, φθάνουμε στις αρχές της δεκαετίας του 1950 οπότε αρχίζει να παρουσιάζεται έντονα το πρόβλημα της κατασκευής νέου ποδοσφαιρικού γηπέδου αφού η αυλή του 1ου Δημοτικού Σχολείου δεν μπορούσε να καλύψει τις ανάγκες που υπήρχαν. Το πρόβλημα επιδεινώθηκε όταν με απόφαση της Δημοτικής Εκπαίδευσης απογορεύτηκε στον Αήττητο Σπάτων να χρησιμοποιεί το χώρο του σχολείου για αγώνες.

# 1947-1961 

# Η επίσημη ίδρυση 

Στις 23 Απριλίου 1947 ιδρύεται επισήμως ο «Ποδοσφαιρικός Αθλητικός Όμιλος Αήττητος Σπάτων» με καταστατικό που εγκρίθηκε με την 4.463/1947 απόφαση του Πρωτοδικείου Αθηνών.
Το επόμενο διάστημα ο Αήττητος Σπάτων έπαιζε όλα τα παιχνίδια του στις έδρες των αντίπαλων ομάδων. Τότε ο Δήμος Σπάτων με τις 27/18-2-1954 και 48/4-4-1954 αποφάσεις του Δημοτικού Συμβουλίου αποφάσισε την αγορά 33.349,48 τμ (33,5 στρέμματα περίπου) για την δημιουργία του νέου γηπέδου στη θέση που είναι σήμερα. Τα 21.842,78τμ ήταν ιδιοκτησία δημοτών Παιανίας και το 11.506,70 τμ Σπαταναίων. Η αποζημείωση που δόθηκε ήταν 6.500δρχ/στρέμμα για τους Παιανίωτες ιδιοκτήτες και 3.000δρχ/στρέμμα για τους Σπαταναίους ιδιοκτήτες: <<κατόπιν εκφρασθείσης υπό τούτων επιθυμίας να βοηθήσουν τον Δήμο εις την προσπάθειαν του ταύτην χορηγούντες τα κτήματα των εις μειωμένην τιμήν έναντι των Παιανιαίων>> όπως γράφεται στην απόφαση του Δήμοτικού Συμβολίου. Μόλις ολοκληρώθηκαν οι διαδικασίες αγοράς 1954-1955 διαμορφώθηκε ο χώρος και άρχισαν να γίνονται οι αγώνες του Αήττητου Σπάτων.
Το 1958 έγιναν στο γήπεδο Σπάτων αγώνες κυπέλλου με την συμμετοχή και των άλλων Μεσογείτικων ομάδων με ένα πρωτοποριακό σύστημα διεξαγωγής τους. Οι ομάδες έπαιζαν με έξι (6) παίκτες η κάθε μία σε δύο (2) εικοσάλεπτα ημίχρονα. Κυπελλούχος αναδείχθηκε ο Αήττητος Σπατών νικώντας στο τελικό την ομάδα του Κορωπίου με 2-0 με γκόλ που πέτυχαν ο Γιάννης Μπέλμπας (Καφές) και ο Σεραφείμ Μαγγανάς.

# Αναστολή λειτουργίας 

Τα μέχρι τώρα δεδομένα όμως άλλαξαν. Οι ομάδες των Μεσογείων η μία μετά την άλλη έμπαιναν στο πρωτάθλημα τη Ένωσης Αθηνών (ΕΠΣΑ). Οι διοικούντες τότε τον Αήττητο Σπάτων δεν ήθελαν να συμμετάσχουν στο πρωτάθλημα της ΕΠΣΑ γιατί όπως λέγεται δεν ήθελαν να μοιράζονται τα έσοδα των αγώνων με τις ομάδες των Αθηνών, που δεν είχαν πολλούς φιλάθλους. Αφού όμως όλες σχεδόν οι τότε ομάδες και των Μεσογείων και των Αθηνών συμμετείχαν στα πρωταθλήματα της ΕΠΣΑ, αφ΄ ενός μεν δεν υπήρχαν διαθέσιμες ομάδες να παίξει ο Αήττητος Σπάτων, αφ΄ ετέρου δε ένας-ένας οι ποδοσφαιριστές του Αήττητου Σπάτων υπέγραφαν δελτία σε ομάδες που συμμετείχαν στα πρωταθλήματα της ΕΠΣΑ. 
Έτσι το 1961 ο Αήττητος Σπάτων αναγκάστηκε να σταματήσει τη λειτουργία του. Από το 1961 μέχρι και το 1966 μια ποδοσφαιρική νέκρα επικρατούσε στην πόλη μας. Το γεγονός ότι κάποιο καλοκαίρι που δεν είχαν υποχρεώσεις στις ομάδες των Αθηνών, όπου έπαιζαν οι ποδοσφαιριστές της πόλης μας, έγιναν μερικοί αγώνες του Αήττητου Σπάτων αλλά δεν μπορεί να θεωρηθεί ως λειτουργία συλλόγου.
Η ύπαρξη μιας ανεξάρτητης ομάδας το 1962-1963 με την ονομασία «Θύελλα Σπάτων» δεν είχε καμία τύχη αφού μετά από λίγα παιχνίδια και η ομάδα αυτή σταμάτησε την λειτουργία της.
Το 1965 όμως μερικά παιδιά που είχαν την νεανική δίψα για ποδόσφαιρο έφτιαξαν μια ομάδα <<γειτονιάς>> που την ονόμασαν «Ολυμπιακό Σπάτων» και έπαιζαν μπάλα στο εγκαταλελειμμένο γήπεδο Σπάτων με ανεξάρτητες ομάδες των Αθηνών, πληρώνοντας από την τσέπη τους τα οδοιπορικά των φιλοξενούμενων ομάδων. Η κίνηση αυτή έμελε να είναι η απαρχή, η σπίθα να ανάψει η φλόγα για την άμεση επαναλειτουργία του Αήττητου Σπάτων το 1966.

# 1966 μέχρι σήμερα 

# Επαναλειτουργία 

Τότε τα ίδια τα παιδιά αυτά την άνοιξη του 1966 πρότειναν σε μια παρέα νέων ανθρώπων της πόλης μας με επικεφαλής τον Κώστα Στάμου, τον Νίκο Γιαννάκη, τον Βασίλη Παπαχρήστου κ.α. να αναλάβουν την διοίκηση της ομάδας. Αυτοί δέχτηκαν με την προϋπόθεση επαναλειτουργίας του Αήττητου Σπάτων, κάτι που και πραγματοποιήθηκε. Προκηρύχθηκαν και έγιναν εκλογές την 1-5-1966, όπου και επίσημα πλέον εκλέχτηκε το 1ο Διοικητικό Συμβούλιο του Αήττητου Σπάτων.

# Επίσημη αγωνιστική πορεία 

Το 1966 ο Αήττητος Σπάτων αναγνωρίστηκε από την Ελληνική Ποδοσφαιρική Ομοσπονδία με αριθμό μητρώου 1.174 και εντάχθηκε στη δύναμη και τα επίσημα πρωταθλήματα της Ε.Π.Σ. Αθηνών, από όπου και ξεκίνησε την επίσημη αγωνιστική του πορεία τη σεζόν 1966-1967. Τα πρώτα χρόνια αγωνίστηκε στα πρωταθλήματα της Γ΄ Κατηγορίας και Β΄ Κατηγορίας και στο κορυφαίο πρωτάθλημα της Ε.Π.Σ. Αθηνών, την Α΄ Κατηγορία, βρέθηκε για πρώτη φορά τη σεζόν 1973-1974. Το 1984 και το 1994 κατέκτησε ξανά το πρωτάθλημα στην Β΄ ΕΠΣΑ και την άνοδο, ενώ το 1997 κατέκτησε το πρωτάθλημα της Α΄ ΕΠΣΑ και κέρδισε για πρώτη φορά την άνοδο στην Δ΄ Εθνική.
Οι πρώτες παρουσίες του Αήττητου Σπάτων στην Δ΄ Εθνική καταγράφονται τις σεζόν 1997-1998 και 1998-1999. Κατόπιν συνέχισε στα τοπικά πρωταθλήματα και εντάχθηκε στη δύναμη της Ε.Π.Σ. Ανατολικής Αττικής, αποτελώντας και ιδρυτικό της μέλος. Το 2007 κατέκτησε το πρωτάθλημα της Α΄ ΕΠΣΑΝΑ και την επάνοδο στην Δ΄ Εθνική. Στο πρωτάθλημα της Δ΄ Εθνικής καθιερώθηκε για 5 συνεχείς αγωνιστικές περιόδους, συγκεκριμένα από τη σεζόν 2007-2008 μέχρι και τη σεζόν 2011-2012.
Το 2016 αναδείχθηκε τριταθλητής Β΄ ΕΠΣΑΝΑ, κερδίζοντας την άνοδο και το 2017 κατέκτησε εκ νέου το πρωτάθλημα της Α΄ ΕΠΣΑΝΑ, κερδίζοντας την ιστορική άνοδο στην Γ΄ Εθνική κατηγορία. Αμέσως, με την πρώτη του παρουσία στο πρωτάθλημα της Γ΄ Εθνικής τη σεζόν 2017-2018, αναδείχθηκε πρωταθλητής του 7ου ομίλου και συμμετείχε στα μπαράζ ανόδου, όπου κατακτώντας την 1η θέση του 2ου ομίλου κέρδισε την άνοδο για πρώτη φορά στην ιστορία του στην Β΄ Εθνική κατηγορία.Η απειρία στα επαγγελματικά πρωταθλήματα και οι λάθος χειρισμοί στιγμάτισαν την πρώτη παρουσία του Αήττητου Σπάτων στην Β΄ Εθνική τη σεζόν 2018-2019, καθώς τον Μάρτιο του 2019 αποβλήθηκε από το πρωτάθλημα λόγω παραβίασης του άρθρου 68 του Ν.2725/99 καλύπτοντας εκπρόθεσμα το μετοχικό κεφάλαιο της, ενώ επιπλέον δεν είχε προχωρήσει σε σύσταση διοικητικού συμβουλίου. Από την αγωνιστική περίοδο 2019-20 θα αγωνίζεται στη νέα Γ΄ Εθνική Ερασιτεχνική κατηγορία, 4η τη τάξει του ελληνικού ποδοσφαίρου.

# Συμμετοχές στα εθνικά πρωταθλήματα 

Στην Β΄ Εθνική κατηγορία:Στην Γ΄ Εθνική κατηγορία:Στην Δ΄ Εθνική κατηγορία:

# Τίτλοι και Διακρίσεις 

# Τίτλοι 

Πρωτάθλημα Γ' Εθνικής (1): 2017-18
Πρωτάθλημα Α' ΕΠΣΑΝΑ (2): 2006-07, 2016-17
Κύπελλο ΕΠΣΑΝΑ (1): 2006-07

# Διακρίσεις 

Φιναλίστ Κυπέλλου ΕΠΣΑΝΑ (1): 2016-17
Τριταθλητής Β' ΕΠΣΑΝΑ (1): 2015-16
Δευτεραθλητής Γ' Εθνικής (1): 2017-18

# Διοικητικό Συμβούλιο 

# Παραπομπές 

