
## Henrik Borgström (täsmennyssivu)

Kurt Henrik Mikael Borgström (s. 6. elokuuta 1997 Helsinki) on suomalainen jääkiekkolija, joka pelaa NHL-seura Florida Panthersin organisaatiossa. Seura varasi hänet ensimmäisellä kierroksella 23. pelaajana NHL:n varaustilaisuudessa 2016. Borgström on pelipaikaltaan keskushyökkääjä.

# Ura 

# Seuraura 

Borgström on Jokereiden kasvatti. Kaudella 2012–2013 hän oli seuran C-nuorten paras pistemies ja jakoi sisäisen maalipörssin voiton Oula Kuuren kanssa tehoilla 20+21=41. Borgströmin akilleen kantapääksi muodostui lopulta hänen tuolloinen pieni kokonsa, joka jätti hänet lopulta Jokereiden B-nuorten ulkopuolelle. Borgström vaihtoi paikallisvastustaja Helsingin IFK:hon kaudeksi 2013–2014. Borgström pelasi pääosan kaudesta seuran B-nuorissa, mutta hän oli myös B-nuorten Mestiksessä yhden ottelun Helsingin Jääkiekkoklubin mukana. Hän pelasi kauden 2014–2015 myös B-nuorissa ja jakoi pudotuspelien pistepörssin voiton Kärppien Arttu Ruotsalaisen kanssa tehoilla 7+8=15.Kauden 2015–2016 Borgström pelasi HIFK:n A-nuorissa ja oli joukkueen paras pistemies ja maalintekijä tehoilla 29+26=55. Hän sijoittui koko A-nuorten SM-liigan maalipörssissä kolmanneksi ja pistepörssissä sijalle 11. Pudotuspeleissä Borgström oli HIFK:n paras maalintekijä ja jakoi joukkueen sisäisen pistepörssin voiton Joakim Kukkosen kanssa tehoilla 4+2=6. Hänet valittiin kauden päätteeksi A-nuorten SM-liigan ensimmäiseen tähdistökentälliseen. Borgström herätti kiinnostusta myös HIFK:n SM-liigajoukkueessa, mutta siirtyminen Yhdysvaltain yliopistosarjoihin esti sen toteutumisen. Vaikka hän pelasi kauden A-nuorissa, Borgströmiin oli kauden aikana yhteydessä peräti 28 NHL-seuraan ja hänen pelejään sarjassa seurasi useat kykyjenetsijät. Edellisellä kaudella HIFK:n B-nuorissa ensimmäistä kertaa varattavissa ollutta Borgströmiä ei juurikaan seurattu.NHL:n varaustilaisuutta 2016 edeltäneissä arvioissa NHL:n kykyjenetsijätoimisto sijoitti Borgströmin Euroopassa pelanneista kenttäpelaajista ensin sijalle 11. tammikuun rankingissa ja sitten yhdeksänneksi huhtikuun rankingissa. Borgström kutsuttiin varaustilaisuutta edeltäneeseen NHL Combine -tapahtumaan, jossa varausikäisiä haastateltiin ja heidän fyysisiä ominaisuuksiaan testattiin. Borgström oli anaerobisen kunnon keskimääräistä tehontuottoa mitanneessa testissä koko tilaisuuden viidenneksi paras lukemalla 12,1 W/kg ja maksimaalista tehontuottoa mitanneessa testissä kahdeksanneksi paras lukemalla 18,2 W/kg. Aivan varaustilaisuuden alla The Sports Networkin Bob McKenzie listasi hänet ennakkoarviossaan sijalle 35. Lopulta Borgströmin varasi yllättäen Florida Panthers ensimmäisellä kierroksella 23. pelaajana. NHL:n varaustilaisuudessa on harvinaista, että "yli-ikäinen" pelaaja valitaan ensimmäisellä kierroksella. Tanner Pearson vuonna 2012 oli edellinen pelaaja, joka tuli varatuksi avauskierroksella jäätyään ensimmäisenä vuonna ilman varausta. Samana kesänä myös Salavat Julajev Ufa varasi Borgströmin 50. pelaajana KHL:n varaustilaisuudessa.Borgström siirtyi kaudeksi 2016–2017 Denverin yliopistoon. Hän jakoi heti Freshman -kaudellaan tehoilla 22+21=43 koko NCHC:n maalipörssin voiton joukkuetoverinsa Troy Terryn kanssa ja sijoittui pistepörssissä neljänneksi. Borgström voitti kauden päätteeksi sarjan runkosarjan mestaruuden. Hänet valittiin NCHC:n vuoden tulokkaaksi, toiseen tähdistökentälliseen ja tulokkaiden tähdistökentälliseen. Kauden päätteeksi Borgström voitti kaikkien aikojen neljäntenä suomalaispelaajana koko NCAA:n mestaruuden. Sophomore -vuotenaan 2017–2018 hän voitti koko NCHC:n piste- ja maalipörssin tehoilla 23+29=52. Borgström voitti kauden päätteeksi sarjan mestaruuden, valittiin vuoden pelaajaksi, vuoden hyökkääjäksi, ensimmäiseen tähdistökentälliseen ja finaaleiden tähdistökentälliseen. Keväällä 2018 Borgström oli myös ehdolla koko NCAA:n parhaalle pelaajalle myönnettävän Hobey Baker Awardin voittajaksi ja ylsi valintaprosessissa aina kolmen finalistin joukkoon. Itse palkinnon voitti kuitenkin Northeasternin sentteri Adam Gaudette.Toisen yliopistokautensa päätteeksi, maaliskuussa 2018 Borgström teki kolmivuotisen tulokassopimuksen Florida Panthersin kanssa. Hän liittyi heti seuran NHL-joukkueen vahvuuteen. Borgström teki NHL-debyyttinsä runkosarjan seitsemänneksi viimeisellä kierroksella 29. maaliskuuta 2018 vieraissa Ottawa Senatorsia vastaan. Hän sai ottelussa jääaikaa 12.41 minuuttia. NHL-uransa avausmaalin Borgström teki uransa neljännessä ottelussaan runkosarjan päätöskierroksella 9. huhtikuuta 2018 Boston Bruinsia vastaan.Syksyn 2018 Florida Panthers lähetti Borgströmin odotuksiin nähden hieman yllättäenkin AHL-joukkue Springfield Thunderbirdsin vahvuuteen. Panthersin GM Dale Tallon perusteli siirtoa The Athletic -lehdelle:

»Hänen täytyy tulla vahvemmaksi – fyysisemmäksi. Emme halua satuttaa häntä. Hänen täytyy olla isompi ja vahvempi, kuin myös saada ajoitus kuntoon. Emme halua kiirehtiä hänen kanssaan. Haluamme hänen menevän farmiin, pelaavan sentterin pelipaikkaa ja saavan paljon peliaikaa. Meillä on loistavat valmentajat siellä. Uskoimme, että tämä oli oikea päätös harjoitusleirin perusteella. Hänellä oli muutamassa viimeisimmässä ottelussa vaikeuksia voiman ja nopeuden kanssa. Hän on lahjakas pelaaja, jolla on kirkas tulevaisuus. Emme halua pilata häntä.» Borgström aloitti AHL:ssä kauden 2018–2019 vahvasti tehtyään seitsemään ensimmäiseen otteluun tehot 4+7=11. Hänet valittiin liigan lokakuun kuukauden tulokkaaksi. Borgström pelasi Thunderbirdsissa 24 runkosarjaottelua tehopistein 5+17=22, kunnes joulukuussa hänet kutsuttiin Panthersin NHL-vahvuuteen. Borgström vietti siellä loppukauden, mutta hänet valittiin tammikuussa 2019 kuitenkin AHL:n tähdistöotteluun. Borgströmin tulokaskausi NHL:ssä toi 50 runkosarjaottelussa tehot 8+10=18.Toukokuussa 2019 Salavat Julajev Ufa kauppasi Borgströmin ja hänen maanmiehensä, puolustaja Miro Heiskasen KHL-oikeudet Jokereihin vaihdossa hyökkääjä Sakari Manniseen. Kauden 2019–2020 hän aloitti Florida Panthersin NHL-joukkueessa, jossa Borgström pelasi alkukaudella neljä ottelua ilman tehopisteitä ja seurasi osan otteluista katsomosta. Lopulta Brian Boylen liityttyä joukkueeseen seura lähetti hänet Springfield Thunderbirdsin AHL-joukkueeseen.

# Maajoukkueura 

Borgström pelasi alle 20-vuotiaiden MM-kilpailuissa vuonna 2017. Hänet valittiin Sveitsiä vastaan pelatun alkulohkon ottelun päätteeksi Suomen ottelun parhaaksi pelaajaksi. Yhteensä Borgström on pelannut 13 nuorten ja yhden poikien maaottelun.

# Pelityyli 

Pitkän, mutta ei kovin isokokoisen Borgströmin vahvuuksina on yleisesti pidetty rannelaukausta ja syöttöjä pienessä tilassa. Hänellä on silti kehitettävää omien sanojensa mukaan fyysisessä pelaamisessa.

# Tilastot 

# Lähteet 

Henrik Borgström The Internet Hockey Databasessa (HockeyDB.com) (englanniksi)
Henrik Borgström Eurohockey-sivustolla (englanniksi)
Henrik Borgström Legends of Hockey -sivustolla (englanniksi)
Henrik Borgström Elite Prospects -verkkosivustolla (englanniksi)

# Viitteet 

