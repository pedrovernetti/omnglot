
## Μπράνκο Μιλισάβλιεβιτς

Ο Μπράνκο Μιλισάβλιεβιτς (γεννημένος στις 21 Ιουλίου 1976) είναι Σέρβος παλαίμαχος καλαθοσφαιριστής. Έχει ύψος 193εκ και αγωνίζεται στη θέση του πλέι μέικερ.

# Επαγγελματική καριέρα 

Ο Μπράνκο Μιλισάβλιεβιτς υπέγραψε το πρώτο του επαγγελματικό συμβόλαιο στη Ραντνίσκι Βελιγραδίου, ομάδα της πρώην Γιουγκοσλαβίας στην οποία παρέμεινε μέχρι το 1996. Στη συνέχεια μετεγγράφη στη Μπόρατς Τσάτσακ, ομάδα επίσης της πρώην Γιουγκοσλαβίας, στην οποία παρέμεινε μέχρι το 2000, χωρίς ωστόσο να καταφέρει να κατακτήσει κάποιο τίτλο. Ενδιάμεσα και συγκεκριμένα το 1998, ο Μιλισάβλιεβιτς τόλμησε να κάνει το μεγάλο βήμα στην καριέρα του και να επιχειρήσει να εξασφαλίσει κάποιο συμβόλαιο με ομάδα του ΝΒΑ συμμετέχοντας στα αντίστοιχα Ντραφτ του ίδιου έτους. Ωστόσο, ο Μιλισάβλιεβιτς δεν κατάφερε να ξεχωρίσει με αποτέλεσμα να μην καταφέρει να βρει συμβόλαιο με ομάδα του καλύτερου πρωταθλήματος του κόσμου και στη συνέχεια να επιστρέψει στην Ευρώπη.
Το 2000 αποφάσισε να συνεχίσει την καριέρα του στη Σαχτιόρ Τσερέμτσοβο, ομάδα της σημερινής Ρωσίας, ωστόσο το πέρασμά του από το συγκεκριμένο σύλλογο αποδείχθηκε ιδιαίτερα σύντομο, καθώς λίγους μήνες μετά την υπογραφή του συμβολαίου του αποφάσισε να αποτελέσει παρελθόν από το σύλλογο και να επιστρέψει στο Βελιγράδι για λογαριασμό αυτή τη φορά της Παρτιζάν. Στην ομάδα του Βελιγραδίου παρέμεινε μέχρι το τέλος της αγωνιστικής περιόδου 2000-01.
Ο Μιλισάβλιεβιτς αποφάσισε το 2001 να ταξιδέψει για πρώτη φορά στην καριέρα του στη Γαλλία προκειμένου να αγωνιστεί στην CSP Λιμόγες. Στη γαλλική ομάδα παρέμεινε για ένα χρόνο. Το 2002, ο Μιλισάβλιεβιτς μεταπήδησε στην Ελλάδα για λογαριασμό του ΠΑΟΚ Θεσσαλονίκης, στον οποίο παρέμεινε για ένα χρόνο. Μέσα στο 2003, ο Μιλισάβλιεβιτς είχε ένα πολύ σύντομο πέρασμα από τον Ολυμπιακό Πειραιώς ενώ στη συνέχεια επέστρεψε στη Ρωσία αυτή τη φορά για λογαριασμό της Ντιναμό Μόσχας, στην οποία παρέμεινε μέχρι το τέλος της αγωνιστικής περιόδου 2003-04.
Το 2004 μεταπήδησε στη Γερμανία για λογαριασμό της Τέλεκομ Μπάσκετς Μπον, ενώ ένα χρόνο αργότερα αποφάσισε να συνεχίσει την καριέρα του στο Ισραήλ και συγκεκριμένα στην Ιρόνι Ναχάριγια. Το 2006 ο Μιλισάβλιεβιτς επέστρεψε στη Σερβία προκειμένου να αγωνιστεί με τη Μέγκα Ισράνα.
Το 2006 ο Μιλισάβλιεβιτς επέστρεψε για δεύτερη φορά στην καριέρα του στη Γαλλία και αγωνίστηκε με τη φανέλα αρχικά της Νανσί Μπασκέτ (2006) κι έπειτα με αυτή της Παρί Λεβαλουά (2007), ενώ στη συνέχεια επέστρεψε στην Ελλάδα επίσης για δεύτερη φορά, για λογαριασμό του Αμαρουσίου, στο οποίο παρέμεινε για περίπου ένα χρόνο. 
Επόμενοι σταθμοί της καριέρας του ήταν η Λιέτουβος Ρίτας, ομάδα της Λιθουανίας και η Καχασόλ Σεβίλλης, ομάδα της Ισπανίας. Μέσα στο 2009 ο Μιλισάβλιεβιτς επέστρεψε για ακόμη μια φορά στην Ελλάδα για λογαριασμό του ΠΑΟΚ Θεσσαλονίκης, στον οποίο επέστρεψε έπειτα από έξι χρόνια. Το 2010 μετεγγράφη στη Μέγκα Βιζούρα στην οποία παρέμεινε μέχρι το 2012, χρονιά κατά τη διάρκεια τη διάρκεια της οποίας αποφάσισε να συνεχισει την καριέρα του στην Ελβετία και τους Λουγκάνο Τάϊγκερς.
Το 2013 μεταπήδησε στους Λάϊονς ντε Γενεύε, στους οποίους παρέμεινε για ένα χρόνο. Μετά το τέλος της αγωνιστικής περιόδου 2013-14, ο Μιλισάβλιεβιτς αποφάσισε να αποσυρθεί από την ενεργό δράση και να βάλει τέλος στην πολυετή του καριέρα.

# Πηγές 

Το προφίλ του Μιλισάβλιεβιτς στο eurobasket.com
Το προφίλ του Μιλισάβλιεβιτς στο euroleague.net
Ανακοίνωσε Μιλισάβλιεβιτς ο ΠΑΟΚ
