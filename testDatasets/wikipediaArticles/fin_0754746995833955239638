
## Juhana Toiviainen

Johan Thomas (Juhana Tuomas) Toiviainen (31. toukokuuta 1879 Pyhäjärvi Vpl – 7. kesäkuuta 1937 Helsinki) oli suomalainen filosofian maisteri, kaupunginreviisori ja kansallisen edistyspuolueen kansanedustaja.Toiviaisen vanhemmat olivat maanviljelijä Heikki Toiviainen ja Anna Vilhelmiina Sihvo. Hän pääsi ylioppilaaksi Viipurin reaalilyseosta 1899 ja valmistui Helsingin yliopistosta filosofian kandidaatiksi 1904 ja maisteriksi 1923. Toiviainen oli myös KHT-tilintarkastaja. Toiviainen oli matematiikan opettajana eri oppikouluissa Salossa, Käkisalmessa ja Heinolassa. Hän oli Käkisalmen yhteiskoulun rehtorina 1910–1917 ja 1919 sekä Käkisalmen seudun suojeluskuntien esikuntapäällikkönä 1918. Hän toimi Helsingin kaupungin revisionikonttorissa reviisorina 1919–1922 ja vanhempana kirjanpitäjänä 1922–1923. Toiviainen oli sitten Maalaiskuntien liiton toimiston tiliosaston johtajana 1923–1930, Yhteiskunnallisen korkeakoulun rahaopin opettajana 1926–1937 ja Helsingin kaupungin kaupunginreviisorina 1931–1937. Toiviainen oli kansanedustajana 1920–1922 edustaen Viipurin läänin itäistä vaalipiiriä. Hän tuli eduskuntaan lokakuussa 1920 edistyspuolueen Aarne Sihvon tilalle. Toiviainen oli Käkisalmen kaupunginvaltuuston jäsenenä ja Keskuskauppakamarin tilintarkastajien lautakunnan sihteerinä.Juhana Toiviainen oli naimisissa vuodesta 1911 opettaja Anna Lyydia Pulkkisen kanssa.

# Teoksia 

Kirjanpito-opas : alkeisopetusta varten. Otava 1915, 2. korjattu painos 1922
Kunnallistalouden hoito, tilitykset ja kontrolli. 1, Talousarvio, kassatoimi ja kontrolli. Maalaiskuntien liitto, Helsinki 1926
Kunnan tilintarkastajan käsikirja. Maalaiskuntien liitto, Helsinki 1927
Kunnallistalouden hoito, tilitykset ja kontrolli. 2, Hallinnollisten kirjanpitojen perusteet ja tekniikka. Maalaiskuntien liitto, Helsinki 1929
Kaupallisen ja kameralisen kirjanpidon yhdistämismahdollisuuksista kaikkea omaisuutta laskevaksi yhtenäiseksi systeemiksi. WSOY 1935

# Lähteet 

