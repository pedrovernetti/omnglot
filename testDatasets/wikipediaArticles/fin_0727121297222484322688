
## Juliet Burke

Juliet Burke (o.s. Carlson) on fiktiivinen hahmo televisiosarjassa Lost, jossa häntä näyttelee Elizabeth Mitchell. Hahmo tuli sarjaan mukaan kolmannella tuotantokaudella.

# Taustaa 

# Ennen saarelle saapumista 

Ennen saarelle saapumista tohtori Juliet Burke asui Miamissa lähellä siskonsa Rachelin asuntoa. Juliet työskenteli ex-aviomiehelleen Edmund Burkelle hedelmällisyystutkijana Miamin keskusyliopistossa. Tänä aikana Edmund kiusasi Julietia alistamalla häntä ja rehenteli tälle seksuaalisilla valloituksillaan. 
Juliet teki salaa kokeita hedelmättömänä pidetylle syöpäsairaalle siskolleen ja kokeiden onnistuttua Rachel tulikin raskaaksi. Vuonna 2001 Julietille tarjottiin työtä Mittelosin Biotieteessä. Julietin ex-mies uhkaili, ettei päästäisi Julietia lähtemään. Juliet vastasi vitsinä, että voisi hyväksyä työtarjouksen vain, jos bussi ajaisi Edmundin yli. Hyvin pian tämän jälkeen bussi törmäsi Edmundiin tämän ylittäessä suojatietä, ja hän kuoli sisäisiin vammoihinsa. Richard ja Ethan ilmestyivät ruumishuoneelle Julietin luo ja ilmaisivat myötätuntonsa. He pyysivät Julietia uudestaan liittymään yritykseensä, jolloin Juliet suostui. 
Saapuessaan Mittelosiin, Juliet yllättyi salailusta, joka koski yritystä. Hänelle ei kerrottu edes yrityksen sijaintia. Richard kuitenkin kertoi Julietille, että hänen siskonsa parantuminen oli syynä hänen värväykselleen ja että hänen tuleva työpaikkansa oli saari, jonka ihmeistä Juliet ei osaisi edes unelmoida.

# Saarella ennen lento-onnettomuutta 

Juliet saapuu nukutettuna saarelle Toisten sukellusveneellä. Ben ottaa Julietin vastaan ja esittelee tälle huoneensa parakeilta. Juliet oli hyvin kiitollinen sanoen kuitenkin viipyvänsä saarella vain kuuden kuukauden ajan. Benin vaikutuksesta Juliet päätyy kuitenkin viipymään saarella huomattavasti pidempään.
Kolmen vuoden ajan Juliet hoitaa Benin käskystä raskaana olevia äitejä, jotka kaikki kuolevat ennen synnytystä. Julietilla on salasuhde naimisissa olevaan mieheen. Myöhemmin selviää, että Ben on ihastunut Julietiin ja hankkiutuu eroon miehestä saadakseen Julietin itselleen.
Juliet pyytää Beniltä päästä pois saarelta tapaamaan siskoaan, mutta Ben sanoo Rachelin syövän uusiutuneen ja tämän kuolevan ennen kuin Juliet saapuisi hänen luokseen. Ben kuitenkin lupaa parantaa Rachelin, jos Juliet jäisi.

# Saarella lento-onnettomuuden jälkeen 

Juliet nähdään sarjassa ensimmäisen kerran kolmannen kauden ensimmäisessä jaksossa Kaksi kaupunkia. Jakson alussa hänet nähdään takaumassa lentokoneen syöksyn ajalta.

# Kolmas tuotantokausi 

Tuotantokauden alussa Sawyer, Kate ja Jack ovat Toisten vankeina, ja Juliet tulee tapaamaan Jackia esitellen itsensä hänelle. Aluksi Jackin ja Julietin välit ovat viileät, mutta vähitellen he jopa ystävystyvät. Juliet suostuttelee Jackin leikkaamaan Benin kasvaimen, pyytäen salaa, että Jack tappaisi Benin leikkauksessa. Jack viiltääkin Beniä, mutta myös paljastaa Toisille Julietin juonen. Hän ei kuitenkaan lääkärinä pysty tappamaan potilastaan, ja Ben selviää leikkauksesta. Ben lupaa Julietille poispääsyn saarelta, mikäli tämä auttaa Sawyerin ja Katen pakoon. Pakoyrityksen onnistumiseksi sekä pelastaakseen Katen ja Sawyerin hengen Juliet joutuu ampumaan Pickettin. Toisten vangitessa Julietin, hänet tuomitaan kuolemaan murhan takia. Jack pelastaa hänet kuolemalta, mutta Juliet polttomerkitään.
Ben aikoo pitää lupauksensa päästää Juliet pois saarelta sukellusveneellä, mutta vain tunteja ennen suunniteltua lähtöä Locke räjäyttää sukellusveneen osana Jackin pelastusoperaatiota. Pelastusoperaation seurauksena Toiset pakenevat leiristä jättäen Julietin jälkeensä. Juliet uskottelee, että Toiset ovat hylänneet hänet, vaikka todellisuudessa Ben halusi Julietin vakoilevan Jackia ja muita lentokoneessa olleita. Ben aiheuttaa Clairen sairastumisen, jotta Juliet voisi pelastaa tämän. Vaikka muut ovat epäluuloisia Julietia kohtaan, he sallivat hänen jäädä rannalle heidän kanssaan.
Juliet on viettänyt rannalla muutaman päivän, kun lasta odottava Sun haluaa hänen kertovan, mitä raskaana oleville naisille oikein tapahtuu saarella. Juliet myöntää, että naiset kuolevat aina ennen synnytystä. Seuraavana yönä Juliet kuitenkin herättää Sunin kertoen, että hänellä saattaa vielä olla toivoa. Juliet vie Sunin tutkittavaksi arvellen, että mikäli lapsi olisi saanut alkunsa ennen saarelle tuloa, toivoa saattaisi vielä olla. Tutkimus paljastaa kuitenkin, että lapsi on saanut alkunsa vasta saarella. Yllättäen tieto on Sunille iloinen uutinen, sillä se selventää hänelle lapsen isän henkilöllisyyden. Sunin lähdettyä Juliet nauhoittaa viestin Benille tutkimuksen tuloksesta.
Juliet paljastaa Jackille Benin juonen kertoen haluavansa pois Benin alaisuudesta. Kun Sawyer saa käsiinsä Julietin nauhoituksen Benille, Jack puolustaa Julietia todistaen tämän kertoneen asiasta hänelle jo aiemmin. Nauhoituksen toinen puoli kertoo Benin suunnitelmasta kaapata kaikki mahdollisesti raskaana olevat naiset rannalta, ja Juliet ja Jack kehittävät vastasuunnitelman Toisten väijyttämiseksi. Väijytykseen osallistuvat onnistuvat tappamaan osan Toisista, mutta jäävät itse vangeiksi. Juliet ja Sawyer saapuvat rannalle, ja Hurleyn avustuksella he vapauttavat liittolaisensa.

# Neljäs tuotantokausi 

Kausi alkaa Julietin osalta hänen vanhojen toveriensa hautojen kaivulla. Hän ei kuitenkaan pääse tehtävässä loppuun, kun Desmond saapuu rannalle varoittamaan muita saapuvasta laivasta ja sen matkustajista. Ryhmä lähtee varoittamaan Jackia ja kohtaa matkalla Locken. Erimielisyyksien myötä selviytyneet hajoavat kahdeksi ryhmäksi, joista toista johtaa Locke ja toista Jack. Juliet seuraa Jackia.
Jackin ryhmä kohtaa laivalta tulleet Faradayn ja Milesin sekä myöhemmin myös Charlotten ja lentäjä Frankin. Selviytyneet ajattelevat laivan tulleen pelastamaan heidät, mutta nämä ovatkin tulleet hakemaan Benin saarelta Widmoren käskystä. 
Juliet joutuu tappeluun Charlotten kanssa luullessaan Faradayn ja Charlotten yrittävän tappaa kaikki saarella olijat. Juliet voittaa tappelun, mutta uskoo Faradayta, kun tämä selittää heidän aikeidensa olevan päinvastaisia; he yrittävät pelastaa kaikki saarella olevat tappavalta kaasulta. Faraday onnistuukin tehtävässä ja Juliet selvittää asian paikalle saapuville Jackille ja Katelle. Selviää, että Ben saattaa yrittää käyttää kaasua välttääkseen kiinnijäämisen. Juliet kertoo Jackille pelkäävänsä Beniä ja kehottaa Jackia pysymään kaukana itsestään siltä varalta, että Ben voittaisi sodan tulokkaita vastaan. Jack vastaa, ettei pelkää Beniä, ja suutelee Julietia.
Rannalla Juliet löytää Sunin penkomasta lääketarvikkeita. Sun paljastaa, että he ovat Jinin kanssa aikeissa liittyä Locken joukkoon. Juliet ei voi sallia sitä, sillä jääminen saarelle koituisi todennäköisesti Sunin kohtaloksi. Juliet paljastaa Jinille Sunin maanneen toisen miehen kanssa ennen saarelle tuloa saadakseen pariskunnan jäämään rannalle.
Kun Jack saa outoja mahakipuja ja lopulta pyörtyy kivun vuoksi, Juliet on vaikean tehtävän edessä. Hän joutuu poistamaan Jackin tulehtuneen umpisuolen. Jack haluaa välttämättä pysyä hereillä leikkauksen aikana ja pyytää Katen avustamaan leikkauksessa. Kivut ovat kuitenkin Jackille liikaa, ja Kate hermoilee niin, että Juliet komentaa Katen pois ja Bernardin nukuttamaan Jackin. Leikkaus onnistuu ja Juliet antaa Katelle luvan palata Jackin vierellä tunnustaen samalla suudelleensa Jackia aiemmin. Hän kuitenkin toteaa, että Jack yritti vain suudelmalla todistaa itselleen, ettei rakastaisi Katea. Seuraavana päivänä Jack on jo jalkeilla Julietin estelyistä huolimatta. Rannan yli lentää laivalta tullut helikopteri, ja selviytyneet luulevat pelastajien saapuneen. Helikopterista kuitenkin vain pudotetaan satelliittipuhelin. Jack lähtee ryhmän kanssa helikopterin perään.
Faraday alkaa järjestää venekyytejä laivalle, ja Juliet vaatii Sunia ja Jiniä menemään ensimmäiseen lastiin. Kun vene palaa seuraavaa lastia varten, Juliet lupaa Faradaylle, ettei tule itse kyytiin, ennen kuin kaikki muut ovat päässeet pois saarelta.
Myöhemmin Juliet istuu yksin rannalla juoden rommia, kunnes laivalle matkanneesta kopterista hypännyt Sawyer ui rantaan. Sawyerin kysyessä, mitä Juliet juhlii, tämä osoittaa merellä olevaa laivaa, jonka luona näkyy vain savua. Sawyer jää rantaan Julietin kanssa ryypiskelemään, kun saari häviää valkoiseen välähdykseen.

# Viides tuotantokausi 

Välähdyksen jälkeen Sawyer ja Juliet huomaavat laivan ja rantaleirin kadonneen. Faraday selittää heille heidän joutuneen ajassa taaksepäin saaren mukana. Juliet ehdottaa matkaa Joutsen-aseman jäännöksille Faradayn kysyessä lähintä maamerkkiä. Saavuttuaan aseman luukulle Juliet kysyy Faradaylta mahdollisuudesta muuttaa historiaa, mutta tämä sanoo sen olevan mahdotonta. Seuraava aikahyppy vie heidät aikaan ennen aseman räjähdystä. Juliet päättää palata rannalle selviytyneiden kanssa. He löytävät rannalta lautan hyvässä kunnossa. Juliet ehdottaa lautan käyttämistä etsiäkseen laivaväylän, mutta Faraday kieltää ajatuksen, koska hän ei tiedä missä ajassa he ovat ja mihin suuntaan heidän pitäisi mennä.
Samana yönä selviytyneiden kimppuun hyökätään, ja Sawyer ja Juliet pakenevat lentäviä tulinuolia, jotka tappavat osan selviytyneistä. He juoksevat viidakkoon, missä nuori Charles Widmore ryhmänsä kanssa ottaa heidät kiinni ja vaatii heiltä selitystä saarella oloon. Yksi ryhmästä aikoi leikata Julietin käden irti jos he eivät vastaa, mutta Locke pelastaa heidät tainnuttamalla Widmoren ja tappamalla Mattinglyn. Locke alkaa kuulustella Widmorea, mutta hän ei vastaa. Juliet huomaa heidän puhuvan latinaa ja heidän kuuluvan Toisten heimoon. Juliet pyytää heitä viemään heidät Richardin luo, mutta Widmore tappaa Cunninghamin ja pakenee. Juliet ja Sawyer suuntaavat Toisten leiriin Locken kanssa, ja Juliet onnistuu riisumaan Ellien aseista tämän uhkailtua Faradayta. Tämän jälkeen tapahtuu aikahyppy ja leiri katoaa.
Charlotte alkaa kärsiä rajusta nenäverenvuodosta, jolloin Juliet kysyy Faradaylta, tietääkö hän tästä, mutta Faraday sanoo, ettei ole varma. Ryhmä palaa rannalle aikeenaan purjehtia lautalla Orkideaan. Matkalla he löytävät toisen leirin, jossa on kanootteja ja Ajira Airwaysin logo vesipullossa. He lähtevät purjehtimaan saaren ympäri, mutta heitä kohti ammutaan toisesta kanootista. Seuraava aikahyppy vie heidät vuoteen 1988. Viidakossa he kohtaavat Jinin, jonka he luulivat kuolleen. Aikahypyt ovat liikaa Charlottelle, ja hän romahtaa maahan. Ennen kuolemaansa hän ehtii kertoa kaivosta, joka johtaa aseman alaisiin tunneleihin. Ryhmä löytää kaivon, ja Locke ehtii juuri mennä kaivoon ennen aikahyppyä. He huomaavat kaivon kadonneen ja suuren patsaan heidän lähellään. Locken käännettyä jäätynyttä pyörää, viimeinen aikahyppy vie selviytyneet vuoteen 1974.

# 1974–1977 

Juliet, Sawyer ja Miles kohtaavat Faradayn, joka kertoo Charlotten ruumiin kadonneen ja aikahyppyjen pysähtyneen. Matkalla rannalle he kuulevat laukauksia ja huomaavat Toisten kiduttavan nuorta naista. Juliet ja Sawyer tappavat Toiset ja pelastavat naisen. Nainen kertoo nimekseen Amy ja hänen kuuluvan Dharmaan. Amy vie heidät parakeille Dharma-ryhmän luo. Horacen kuulusteltua heitä, hän tarjoaa heille poispääsyä saarelta sukellusveneellä, joka lähtee huomenna tai kahden viikon päästä. Juliet ilmaisee halunsa lähteä saarelta heti huomenna huolimatta siitä, että ettei voi palata vanhaan elämään. Sawyer onnistuu kuitenkin ympäripuhumaan hänet jäämään vielä kahdeksi viikoksi etsimään ystäviään saarelta.
Juliet jää saarelle kolmeksi vuodeksi ja aloittaa parisuhteen Sawyerin kanssa. Hän työskentelee mekaanikkona Sawyerin toimiessa turvallisuuspäällikkönä. Juliet auttaa Amyä synnyttämään lapsensa, jonka tämä nimeää Ethaniksi. Eräänä päivänä Sawyer saa puhelun Jiniltä, joka on löytänyt Jackin, Katen ja Hurleyn. Juliet auttaa Sawyeria liittämään heidät uusina tulokkaina Dharmaan. Juliet huolestuu peläten Sayidin paljastavan heidät, mutta Sawyer rauhoittelee Julietia sanoen hoitavansa asian samalla kun Horace ilmoittaa Sawyerille Sayidin jääneen kiinni viidakossa. Myöhemmin Kate saa tietää Sawyerin ja Julietin suhteesta, muttei pahastu siitä.
Sayidin paettua ja ammuttua nuorta Beniä, Juliet yrittää pelastaa tämän hengen mutta epäonnistuu. Hän pyytää Jackiä auttamaan, mutta tämä kieltäytyy. Kate suostuu lahjoittamaan vertaan Benille, ja Juliet ehdottaa, että Ben on vietävä Toisten luo. Kate ja Sawyer toimittavat Benin Richardille, joka vie Benin Temppelille parannettavaksi. Jack varoittaa Julietia Rogerin epäilevän Katea Benin katoamisesta. Sawyer joutuu vangitsemaan Philin taloonsa tämän saatua tietää Sawyerin ja Katen vieneen Benin. Seuraavana aamuna Sawyer ja Juliet kertovat Jackille, Katelle, Hurleylle ja Jinille aikovansa paeta rannalle ja aloittaa kaiken alusta. Samalla Faraday ryntää huoneeseen kysyen Toisten sijaintia. Juliet kertoo hänelle ääniaidan koodin. 
Sawyer ja Juliet valmistelevat lähtöä, kun Radzinsky avustajineen ryntäävät huoneeseen kertoen hänelle hälytyksestä jonka Jack, Kate ja Faraday aiheuttivat. Kuullessaan Philin äänen komerosta, Radzinsky vangitsee Sawyerin ja Julietin. Hän kuulustelee heitä mutta ei saa heitä tunnustamaan. Pierren kerrottua aikeestaan evakuoida saari, Radzinsky suostuu päästämään Julietin ja Sawyerin pois saarelta jos he kertovat Toisten olinpaikan. Sawyerin ja Julietin mentyä sukellusveneeseen, Phil tuo Katen heidän mukaansa. Kate kertoo heille Jackin aikeesta räjäyttää ydinpommi Joutsen-aseman alla, aikeenaan estää lentoturma. Aikeenaan estää yritys Juliet vapauttaa itsensä ja käskee sukellusveneen kapteenia pysähtymään ja päästämään heidät ulos. Päästyään rannalle he kohtaavat Vincentin, Rosen ja Bernardin, jotka ovat eläneet rannalla kolme vuotta. Rose kertoo heille Joutsen-aseman sijainnin.
Sawyer yrittää kuristaa Jackin hengiltä nyrkkitappelun aikana, mutta Juliet estää häntä sanoen olevansa samaa mieltä Jackin suunnitelman kanssa. Sawyerin ihmeteltyä tätä Juliet sanoo, että vaikka he rakastavat toisiaan, he eivät voi olla yhdessä. Juliet sanoo, ettei hän osaa kaivata Sawyeria, jos he eivät koskaan tapaa. Selviytyneet matkaavat Joutsenelle ja aloittavat tulitaistelun, jotta Jack onnistuisi aikeessaan. Jack pudottaa pommin aseman tunneliin, mutta pommi ei räjähdä, vaan aktivoi sähkömagneettisen esiintymän. Voima saa metalliset ketjut sotkeutumaan Julietin jalkoihin, vetäen hänet kuoppaan. Sawyer yrittäessä pelastaa Julietin, tämä tunnustaa rakkautensa Sawyeriin ennen kuin putoaa kuoppaan. Juliet selviää hengissä pudotuksesta, mutta haavoittuu kuolettavasti. Hän huomasi räjähtämättömän ydinpommin vieressään ja raahautuu sen luo. Hän hakkaa pommia kivellä kahdeksan kertaa, kunnes pommi räjähtää aiheuttaen kirkkaan valkoisen välähdyksen.

# 2007 

Selviytyneet huomaavat räjähdyksen siirtäneen heidät vuoteen 2007. Sawyer suuttuu Jackille sanoen Julietin kuolleen turhaan ja uhkaa tappaa tämän. Kate kuulee ääniä Joutsen-aseman jäännöksistä, jolloin selviytyneet tajuavat Julietin olevan elossa. Sawyer raahautuu hänen luokseen, ja Juliet valittaa, että he ovat yhä saarella ja ettei se onnistunut. Juliet yrittää kertoa jotakin Sawyerille, mutta ehtii kuolla vammoihinsa ennen tätä. Sawyer ja Miles hautaavat Julietin viidakkoon. 
Miles saa kykynsä avulla selville Julietin yrittäneen sanoa Sawyerille, että ”se onnistui.” Tämä voi viitata vaihtoehtoisen aikajanan syntymiseen. Myöhemmin parakeilla Sawyer kertoo Katelle estäneensä Julietia lähtemästä saarelta, koska ei halunnut olla yksin. Sawyer kertoo myös aikoneensa kosia Julietia ja suruissaan heittää kihlasormuksen mereen. Jaksossa Sijainen paljastuu, että Julietin nimi on kirjoitettu luolan seinään sen olleen yliviivattu. Julietin numero on 58. Musta-asuinen mies selittää Sawyerille nimien olleen Jacobin kandidaatteja. Myöhemmin Jack kertoo Sawyerille olevansa pahoillaan aiheuttamastaan Julietin kuolemasta.

# Vaihtoehtoinen aikajana 

Vaihtoehtoisessa aikajanassa Juliet työskentelee lääkärinä St. Sebastianin sairaalassa sukunimellä Carlson. Hän on naimisissa Jackin kanssa ja heillä on yhteinen poika, David. Julietin ja Jackin erottua David etääntyy Jackistä, kunnes Jack huomaa Davidin musikaaliset lahjat ja selittää tälle, ettei hän tee samaa virhettä mitä isänsä teki. Juliet tekee ultraäänitutkimuksen Sunille, jonka aikana Sun ja Jin muistavat entisen elämänsä saarella. Juliet tapaa Jackin sairaalassa, joka antaa hänelle, Davidille, Clairelle ja itselleen konserttiliput. Konsertin jälkeen Juliet kohtaa Sawyerin, auttaen häntä saamaan suklaapatukan koneesta. Kätellessään Juliet ja Sawyer saavat välähdyksen elämästään saarella ja suutelevat toisiaan. Juliet on kirkossa yhdessä Sawyerin ja muiden selviytyneiden kanssa, kun he ”siirtyivät eteenpäin”.

# Lähteet 

Juliet Burke Lostpedia. Viitattu 21.07.2009. (englanniksi)
