
## Enid Bagnold

Enid Algerine Bagnold CBE ['iːnɪd 'bægnold] (27. lokakuuta 1889 Rochester, Kent – 31. maaliskuuta 1981 Rottingdean, East Sussex) oli brittiläinen kirjailija, jonka tuotantoon kuuluu runoja, romaaneja ja näytelmiä. Hänen tunnetuin teoksensa on kilparatsastajatytöstä kertova National Velvet (1935). Sen pohjalta on tehty vuoden 1944 elokuva Yli esteitten, jossa pääosaa näyttelee nuori Elizabeth Taylor, sekä vuoden 1978 elokuva Yli esteiden, pääosassa Tatum O’Neal.Bagnoldin teoksista on suomennettu romaanit Elämän ovi (The Squire, Karisto 1939) ja Rakastettu – kadehdittu (The Loved and Envied, Otava 1953)Kolmas Suomessakin nähty Bagnoldin tekstiin pohjautuva elokuva on Kotiopettajattaren salaisuus (The Chalk Garden, 1963).

# Yksityiselämä 

Everstin tyttäreksi syntynyt Enid Bagnold vietti varhaislapsuutensa Jamaikalla mutta kävi koulunsa Englannissa. Jo nuorena hän muutti pois vanhempiensa luota asumaan Lontoon Chelsean kaupunginosaan, jossa hän opiskeli taidetta Walter Sickertin johdolla ja seurusteli irlantilaisen kirjailija-toimittaja Frank Harrisin kanssa, joka oli myös hänen työnantajansa. Heidän ystäväpiiriinsä kuuluivat kuvanveistäjä Henri Gaudier-Brzeska, kirjailijapari Katherine Mansfield ja John Middleton Murry ja kuvataiteilija-kirjailija Claud Lovat Fraser. Vuonna 1920 Bagnold avioitui Reuters-uutistoimiston johtajan Roderick Jonesin kanssa. He ostivat talon Rottingdeanista läheltä Brightonia ja saivat neljä lasta.

# Teoksia 

A Diary Without Dates (1917)
The Sailing Ships and other poems (1918)
The Happy Foreigner (1920)
Serena Blandish or the Difficulty of Getting Married (1924)
Alice & Thomas & Jane (1930)
National Velvet (1935)
The Door of Life (1938)
The Squire (1938, suom. Elämän ovi, 1939)
Lottie Dundass (1943, näytelmä)
Two Plays (1944)
The Loved and Envied (1951, suom. Rakastettu – kadehdittu, 1953)
Theatre (1951)
The Girl’s Journey (1954)
The Chalk Garden (1955, näytelmä)
The Chinese Prime Minister (1964, näytelmä)
A Matter of Gravity (1967, näytelmä)
Autobiography (1969)
Four Plays (1970)
Poems (1978)
Letters to Frank Harris & Other Friends (1980)
Early Poems (1987)

# Lähteet 

