
## Jesse Mankinen

Jesse Joonas Mikael Mankinen (s. 20. toukokuuta 1991 Lappeenranta) on suomalainen jääkiekkoilija, joka pelaa SM-liigajoukkue Pelicansissa. Hän toimii joukkueen varakapteenina. Mankinen on pelipaikaltaan oikea laitahyökkääjä. Seuran urheilutoimenjohtaja Janne Laukkasen mukaan hän on hyvin liikkuva ja tuloksentekoon kykenevä hyökkääjä, jonka kätisyys tuo joukkueeseen lisää variaatioita ja mahdollisuuksia hyökkäys- sekä ylivoimapeliin. Mankinen laukoo oikealta.

# Ura 

# Seuraura 

Mankinen on Saimaan Pallon kasvatti ja hän edusti joukkuetta koko junioriuransa ajan. Mankinen voitti SaiPan C-nuorten sisäisen piste- ja maalipörssin sekä runkosarjassa että SM-karsinnoissa kausina 2005–2006 ja 2006–2007. Toukokuussa 2008 hän teki kolmivuotisen sopimuksen SaiPan SM-liigajoukkueen kanssa. Mankinen pelasi ensimmäisen liigaottelunsa 20. marraskuuta 2008 vieraissa Turun Palloseuraa vastaan. Yhteensä hän pelasi kauden 2008–2009 aikana SM-liigassa 15 runkosarjaottelua tehden yhden syöttöpisteen. Pääosin Mankinen pelasi kautensa vielä SaiPan A-nuorissa.Kaudella 2009–2010 Mankinen pelasi SaiPassa 13 SM-liigan runkosarjaottelua tehden kolme syöttöpistettä. Hän pelasi suurimman osan kaudestaan A-nuorissa, mutta miesten pelit tulivat tutuksi myös Mestiksestä, jossa Mankinen pelasi yhteensä 12 ottelua Mikkelin Jukureiden ja alle 20-vuotiaiden maajoukkueen riveissä tehopistein 1+2=3.Mankinen murtautui SaiPan SM-liigajoukkueeseen kaudella 2010–2011, jolloin 57 runkosarjaottelua toi hänelle tehot 6+3=9. Mankinen teki liigauransa avausmaalin 16. lokakuuta 2010 vieraissa Tampereen Ilvestä vastaan. Hän pelasi kauden aikana myös yhteensä kolme Mestis-ottelua Jukureissa ja alle 20-vuotiaiden maajoukkueessa tehden kaksi syöttöpistettä. Kaudella 2011–2012 Mankinen nousi SaiPan ykkösketjuun, jonka hän muodosti Jarno Koskirannan ja Jesse Saarisen kanssa. Mankinen oli tehoilla 16+13=29 joukkueen paras maalintekijä Koskirannan kanssa sekä kolmanneksi paras pistemies ketjukavereidensa jälkeen. Kaudella 2012–2013 hän oli 16 osumallaan SaiPan toiseksi paras maalintekijä Anssi Löfmanin kanssa. Kaudella 2013–2014 Mankinen oli 13 osumallaan joukkueen toiseksi paras maalintekijä Patrick Davisin jälkeen. Marraskuussa 2013 hän teki vuoden mittaisen ja KHL-pykälän sisältäneen sopimuksen SaiPan kanssa. Kaudella 2014–2015 Mankinen oli joukkueen ainoa kauden kaikki 60 runkosarja- ja seitsemän playoff-ottelua pelannut pelaaja.Kaudeksi 2015–2016 Mankinen siirtyi kaksivuotisella sopimuksella Kalevan Pallon riveihin. Hän oli joukkueen kolmanneksi paras pistemies tehoilla 11+15=26. Kaudella 2016–2017 Mankinen teki SM-liigan yhden kauden piste-ennätyksensä tehoilla 18+21=39, joilla hän oli KalPan toiseksi paras maalintekijä ja jakoi joukkueen sisäisen pistepörssin kolmannen sijan Matias Myttysen kanssa. Mestarien liigassa Mankinen oli tehoilla 3+1=4 KalPan paras maalintekijä ja hän jakoi joukkueen sisäisen pistepörssin voiton Balázs Sebőkin kanssa. Mankinen voitti kauden päätteeksi SM-hopeaa.Mankinen siirtyi kaudeksi 2017–2018 KHL-joukkue Vitjaz Podolskiin. Hän teki siellä 16 ottelussa tehot 2+4=6, kunnes joukkue teki ulkomaalaiskiintiössään tilaa SM-liigajoukkue Pelicansissa alkukauden pelanneelle Borna Rendulićille ja purki Mankisen sopimuksen. Pian tämän jälkeen Mankinen puolestaan siirtyi kevääseen 2019 asti ulottuvalla sopimuksella Pelicansiin. Hän jakoi 12 osumallaan joukkueen sisäisen maalipörssin toisen sijan Mikko Kousan ja Miska Siikosen kanssa edellään vain Iikka Kangasniemi. Kaudeksi 2018–2019 Mankinen nimettiin Pelicansin varakapteeniksi. Hän sivusi SM-liigan yhden kauden piste-ennätystään tehoilla 14+25=39, joilla Mankinen jakoi joukkueen sisäisen maalipörssin toisen sijan kolmen muun pelaajan kanssa ja sisäisen pistepörssin kolmannen sijan Hynek Zohornan kanssa. Pudotuspeleissä hän oli neljällä syöttöpisteellään Pelicansin paras syöttäjä Juhamatti Aaltosen kanssa. Marraskuussa 2018 Mankinen teki joukkueen kanssa vuoden mittaisen jatkosopimuksen.

# Maajoukkueura 

Mankinen pelasi alle 18-vuotiaiden MM-kilpailuissa vuonna 2009, jolloin hän voitti pronssia. Mankinen pelasi myös alle 18-vuotiaiden Ivan Hlinkan muistoturnauksessa vuonna 2008. Yhteensä hän on pelannut yhteensä neljä nuorten ja 27 poikien maaottelua.Suomen A-maajoukkueessa Mankinen on pelannut kahdeksan ottelua tehden yhden syöttöpisteen. Hänet valittiin Suomen MM-leiriryhmän ensimmäiselle viikolle keväällä 2012. Mankinen pelasi ensimmäisen A-maaottelunsa Euro Hockey Challengessa 4. huhtikuuta 2012 Rapperswilissä Sveitsiä vastaan. Hänen ketjukaverinsa ottelussa olivat samat kuin SaiPassa; Jarno Koskiranta ja Jesse Saarinen. Toisen Sveitsi-ottelun jälkeen Mankinen putosi leiriryhmästä.

# Muuta 

Mankisen pikkuveli Joonas pelasi jääkiekkoa hyökkääjänä A-junioriksi asti.

# Tilastot 

# Lähteet 

Jesse Mankinen The Internet Hockey Databasessa (HockeyDB.com) (englanniksi)
Jesse Mankinen Eurohockey-sivustolla (englanniksi)
Jesse Mankinen Elite Prospects -verkkosivustolla (englanniksi)

# Viitteet 

