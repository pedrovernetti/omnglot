
## Bátor Opos

Bátor Opos vitéz, a bajor Vencellintől eredő Márton fia, a 11. század legnépszerűbb magyar hőseinek egyike, akiről egész mondakör keletkezett, többek között az is, hogy miként győzte le az Ecsedi-láp (Lacus Etsediensis) mélyén rejtőző sárkányt, melynek kitörte három fogát, amit azután a vele rokonságban egyáltalán nem lévő Báthoriak viseltek a címerükön. A sárkányt a mondabeli Gutkeled nembeli Vid győzte le - akinek a hősi tettét a hagyomány Szent István uralkodásának idejére tette. Opos, viszont már valóságosan létező személy volt, aki Salamon király vitézeként egy cseh lovag legyőzéséért kapta a Bátor nevet. A Bátori-család krónikáiban a sárkányölő Vid és Opos vitéz alakja egybeforrt, és végül így került a nemzetség három ékkel díszített ősi címerébe az ékek helyére a három sárkányfog.

# Élete 

1069-ben, amikor a csehek Trencsénbe törtek, párviadalban győzött le egy cseh óriást. 

1072-ben két társával ő kergette el azt a két óriási szerecsent, akik megölt harmadik társuk holttestét őrizték. 1074-ben, amikor Salamon király és a Béla-fiak közötti belháború döntő ütközetére került sor, melyet március 14-én vívtak a Pesttől keletre, a mogyoródi csatából csak Opos hősiességének segítségével menekülhetett meg Salamon. Amikor IV. Henrik német-római császár segítségével visszatért, Sempte vára (castrum de Scemte) alatt Opos olyan hősiesen harcolt, hogy a császár látni akarta őt. Salamon dicsekedve említette, hogy Oposnál még nagyobb hősök is vannak az ellentáborban. "Akkor nem is foglalod te vissza az országodat!" szólt a király és visszafordult a német sereggel.

# Irodalom 

Czakó Gábor:Salamon és Kálmán

# Jegyzetek 

# Forrás 

Bokor József (szerk.). Bátor Opos, A Pallas nagy lexikona. Arcanum: FolioNET (1893–1897, 1998.). ISBN 963 85923 2 X. Hozzáférés ideje: 2015. január 7.
