
## Amerikaanse grijze wouw

De grijze wouw (Elanus caeruleus) is een soort roofvogel. De naam suggereert verwantschap met de andere wouwen zoals de zwarte wouw, maar deze wouw vormt samen met de Australische grijze wouw, Amerikaanse grijze wouw en de letterwouw een aparte groep binnen de familie van de havikachtige roofvogels. De soort komt in Afrika en tropisch Azië voor, maar breidt zich uit over Zuid-Europa.

# Beschrijving 

De grijze wouw is kleiner dan de "echte" wouwen zoals de rode wouw, wordt 31–36 cm lang en heeft een spanwijdte van 71–85 cm en is daarmee iets groter dan een torenvalk. Hij staat ook vaak in de lucht stil (bidden) als een torenvalk. De vogel is van boven blauwgrijs met zwarte armdekveren en zwarte handpennen. De vleugels zijn breder dan bij een valk. De kop is wit met een zwart masker rond het oog.

# Verspreiding en leefgebied 

De soort komt onder andere voor in Noord-Afrika en Afrika ten zuiden van de Sahara en verder in Zuid-Azië en Zuidoost-Azië tot op de Filipijnen. Vanuit Afrika rukt de vogel geleidelijk op naar Europa en wordt in Spanje en Portugal met regelmaat gezien. De grijze wouw komt vooral voor in savannes, grasland en landbouwgebieden en jaagt vooral op kleine zoogdieren en reptielen, vanaf bomen, telefoonpalen en telefoondraden.De soort telt 3 ondersoorten:

E. c. caeruleus: zuidwestelijk Iberisch Schiereiland, Afrika en zuidwestelijk Arabië.
E. c. vociferus: van Pakistan tot oostelijk China, Malakka en Indochina.
E. c. hypoleucus: de Grote- en Kleine Soenda-eilanden, de Filipijnen, Celebes en Nieuw-Guinea.

# Voorkomen in Nederland 

De grijze wouw is een dwaalgast in West- en Noord-Europa. In Nederland zijn tussen 1971 en 2015 zes keer goed gedocumenteerd grijze wouwen waargenomen, in 1971 op de Knardijk (Flevoland), van 29-31 maart 1998 op Texel (Noord-Holland), van 4 juni tot 23 augustus 2000 in het Bargerveen (Drenthe) op 22 mei 2009 bij Bleskensgraaf (Zuid-Holland) en op 7 april bij Nijmegen en op 19 en 20 mei bij Wageningen, mogelijk hetzelfde individu (Gelderland). In dat voorjaar werden ook in Denemarken en Zweden een grijze wouw gezien. In 2015 werd de grijze wouw in augustus meerdere malen waargenomen in Maashorst (Noord-Brabant), en in november in het Gelderse Kootwijk.Vanaf 1 augustus tot en met 5 september 2017 verbleef er een grijze wouw in Tetjehorn nabij Overschild, onderdeel van natuurgebied 't Roegwold in Groningen.. Na een afwezigheid van tien dagen keerde de vogel, een juveniel in zijn tweede kalenderjaar, op 16 september terug in 't Roegwold en verbleef vervolgens overdag meestal in deelgebied 't Dannemeer nabij Slochteren. Op 3 oktober 2017 werd hij daar voor het laatst gezien.
