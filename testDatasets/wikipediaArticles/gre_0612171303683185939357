
## Γρηγόρης Καψάλης

Ο Γρηγόρης Καψάλης (Ελαφότοπος Ιωαννίνων, 1929) είναι Έλληνας οργανοπαίχτης. Αποτελεί τον κορυφαίο εκπρόσωπο της μουσικής παράδοσης του Ζαγορίου και των Ιωαννίνων, ενώ συγκαταλέγεται και ανάμεσα στους σημαντικότερους δεξιοτέχνες του λαϊκού κλαρίνου.
Γεννημένος το 1929 στον Ελαφότοπο Ζαγορίου, μυήθηκε στο κλαρίνο κοντά στον πατέρα και τον παππού του και στην συνέχεια μαθήτευσε στη περίφημη σχολή του Ξηρομέρου κοντά στον Βασίλη Σαλέα.
Συνεργάστηκε με τους σημαντικότερους οργανοπαίχτες της ηπειρώτικης μουσικής: τον Φίλιππο Ρούντα, τους Χαλκιάδες, τον Χρόνη Καψάλη και από τις αρχές της δεκαετίας του '60 αξιώθηκε να γίνει μέλος στο συγκρότημα "Τα Τακούτσια", που θεωρείται ο κυριότερος θεματοφύλακας της Ζαγορίσιας παράδοσης.
Έχει δώσει συναυλίες σε όλη την Ελλάδα και σε πολλές χώρες του εξωτερικού, καθώς και στον Ελληνισμό της διασποράς. Το 1993 εμφανίστηκε στο Μέγαρο Μουσικής Αθηνών στο αφιέρωμα στους κορυφαίους δεξιοτέχνες του λαϊκού κλαρίνου. Έχει αποτυπώσει την τέχνη του σε πολλές τηλεοπτικές και ραδιοφωνικές εκπομπές, σε ταινίες ντοκιμαντέρ και στην πλούσια δισκογραφική του παραγωγή`με την γαλλική ραδιοφωνία, τον πολιτιστικό σύλλογο Ζαγορισίων, το πνευματικό κέντρο Δήμου Ιωαννιτών και με το Λύκειο Ελληνίδων.
Διετέλεσε διδάσκαλος του κλαρίνου στο Μουσικό Γυμνάσιο Δολιανών Ιωαννίνων. 
Τραγουδιστής και ο ίδιος, ο Γρηγόρης Καψάλης συνεργάζεται εδώ και πολλά χρόνια στο τραγούδι με τον Γιάννη Παπακώστα από τους Χουλιαράδες, χωριό με πλούσια τραγουδιστική παράδοση, και στο λαούτο με τον Χρήστο Ζώτο.

# Πηγές 

Το αλάτι της γης - Εκπομπή αφιέρωμα στον Γρηγόρη Καψάλη και τον Χρήστο Ζώτο
Ελλήνων Δρώμενα: «Ο Γρηγόρης Καψάλης και τα ξακουστά Τακούτσια»
«Γρηγόρης Καψάλης. "Ένας μουσικός-μύθος στο Ζαγόρι"». "Χορεύω" (Όσμωσις Εκδοτική Ε.Ε.) Πρόσωπα (11): 26. http://xorevo.gr/system/files/xorevo-11-26.pdf. Ανακτήθηκε στις 19-09-2012.
