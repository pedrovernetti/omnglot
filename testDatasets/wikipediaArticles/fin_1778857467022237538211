
## Espanjan sisällissodan puuttumattomuussopimus

Espanjan sisällissodan puuttumattomuussopimus oli Ranskan ja Iso-Britannian aloitteesta elokuussa 1936 syntynyt kansainvälinen sopimus, jonka allekirjoittaneet 24 valtiota sitoutuivat olemaan sekaantumatta kuukautta aikaisemmin käynnistyneeseen Espanjan sisällissotaan. Sen allekirjoittivat Sveitsiä lukuun ottamatta kaikki muut Euroopan maat. Täydellisesti epäonnistuneen sopimuksen tarkoituksena oli estää ulkomaalaisten osallistuminen sotaan sekä lopettaa asetoimitukset eri osapuolille. Taustalla oli huoli sodan laajenemisesta eurooppalaiseksi suursodaksi. Ranska ja Iso-Britannia pelkäsivät myös kansallismielisten mahdollisesti voittaessa natsi-Saksan ja Italian rinnalle syntyvää kolmatta fasistista valtiota.Sopimuksen noudattamista muodostettiin syyskuussa valvomaan puuttumattomuuskomitea, joka lähetti yhteensä 700 upseeria tarkastamaan Espanjaan pyrkiviä rahtilaivoja. Suomesta tehtävään osallistui 39 tarkastajaa. Puuttumattomuussopimuksen allekirjoittajien joukossa olivat myös Saksa, Italia ja Neuvostoliitto, jotka kuitenkin osallistuivat sotaan alusta lähtien sen eri osapuolten aseistajina sekä lähettämällä maahan omia joukkojaan.

# Lähteet 

