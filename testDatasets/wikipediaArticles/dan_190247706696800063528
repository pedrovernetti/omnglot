
## Havsvampe

Havsvampe (Porifera) er en række af primitive flercellede hav- og ferskvandsdyr. De kaldes også dyriske svampe, spongier eller blot svampe. 
Havsvampe er fyldt med porrer og kanaler så der kan strømme vand gennem dem. De har intet nervesystem, fordøjelsessystem eller blodkredsløb. I stedet er de afhængige af konstant vandstrømning gennem deres kroppe for at få føde og ilt, samt fjerne affaldsstoffer.

Havsvampe kan have klump- eller krukkeform og mange lever i kolonier, som er forgrenede eller danner uregelmæssige overtræk på klipper og sten. De fleste indeholder et skelet af kalknåle, kiselnåle eller et hornagtigt protein (spongin). De sidstnævnte bruges i tørret tilstand som badesvampe.
Dyrernes ernæring består af organisk stof, der frafiltreres vandet. Filtrationen foregår ved at vandet ledes gennem fine kanaler, som findes overalt i havsvampenes legeme, til særlige filtrationskamre.
Havsvampe forefindes langs næsten alle danske kyster som et hvidt dyr, der oftest bliver skyllet på land sammen med tang, når det er dødt. 

# Klassifikation 

Række: Porifera

Underrække: Cellularia
Klasse: Demospongiae
Klasse: Calcarea
Underrække: Symplasma
Klasse: Hexactinellida

# Galleri 

 

# Kilder 

Systema naturae 2000 (classification) – Taxon: Phylum Porifera
http://allearter.dk/

# Eksterne henvisninger 

27. feb 1998, ing.dk: Koralrev og havsvampe omkranser Færøerne Citat: "...Her er koralrev med koldtvandskorallen Lophelia pertusa, her er havsvampe i formationer så store som fodbolde, her er mosdyr og tusindvis af andre småting og der er – når heldet er ude – søtræer på to meters højde..."
5. jun 2009, ing.dk: Ny teori: Vi nedstammer fra svampelarver Citat: "...Her kommer havsvampene ud ved roden af udviklingstræet som den mest primitive dyregruppe, men det skaber et problem...Dyrenes nærmeste encellede slægtninge er kraveflagellater, som især er tæt beslægtede med havsvampene; svampenes kraveceller ligner flagellaterne til forveksling...Alle dyr fra polypdyr og opefter har en sådan tarm, men svampe kan ikke holde tæt..."

# Noter 

