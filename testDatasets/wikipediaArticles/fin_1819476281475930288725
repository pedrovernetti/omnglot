
## Attikan prefektuuri

Attikan prefektuuri (kreik. Νομός Αττικής, Nomós Attikís) oli yksi Kreikan prefektuureista. Se sijaitsi Attikan alueella ja sen pääkaupunki oli Ateena. Prefektuuri kattoi koko Attikan alueen. Sen pinta-ala oli 3 808 neliökilometriä ja asukasluku 3 761 810 (vuonna 2001).
Prefektuuri perustettiin vuonna 1899 jakamalla aiempi Attikan ja Boiotian prefektuuri osiin. Prefektuuri koostui neljästä aliprefektuurista (νομαρχία, nomarchía), Ateenan, Itä-Attikan, Länsi-Attikan ja Pireuksen prefektuureista. Prefektuuri oli ainoa Kreikan prefektuuri, joka oli jaettu kyseisellä tavalla aliprefektuureihin ja monessa yhteydessä aliprefektuureja käsiteltiin kuin ne olisivat olleet itsenäisiä prefektuureja. Aliprefektuureista Ateenan ja Pireuksen prefektuurit muodostivat yhdessä Ateenan-Pireuksen yliprefektuurin (υπερνομαρχία, ypernomarchía). 
Prefektuuri lakkautettiin vuoden 2011 alussa Kallikrates-suunnitelman myötä ja jaettiin kahdeksaksi alueyksiköksi, Keski-Ateenan, Länsi-Ateenan, Pohjois-Ateenan, Etelä-Ateenan, Itä-Attikan, Länsi-Attikan, Pireuksen sekä Saarten alueyksiköiksi.
