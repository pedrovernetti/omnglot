
## Almindelig hundegræs

Hundegræs (Dactylis glomerata) er en flerårig plante i græs-familien. Den vokser i 50-100 cm høje tuer på marker og langs veje. Småaksene sidder duskformet samlet i en ensidig top. Underarten skovhundegræs findes i muldrige løvskove.

# Kendetegn 

Alm. hundegræs (Dactylis glomerata subsp. glomerata) kendes blandt andet på, at småaksets øvre yderavne og blomstens dækblad er stivhårede. Underarten skovhundegræs (Dactylis glomerata subsp. lobata) har glatte avner.

# Hjemsted 

Hundegræs er oprindeligt hjemmehørende i Europa, Nordafrika og Asien, men er nu udbredt i alle tempererede områder af Jorden. Græsset er meget almindeligt i Danmark.

# Anvendelse 

Hundegræs er en vigtig kulturplante, der dyrkes til høslæt og afgræsning.

# Kilder 

Signe Frederiksen et al., Dansk flora, 2. udgave, Gyldendal 2012. ISBN 8702112191.

# Eksterne henvisninger 

Arne og Anna-Lena Anderberg: Den virtuella floran, Naturhistoriska riksmuseet (svensk) Arkiveret
