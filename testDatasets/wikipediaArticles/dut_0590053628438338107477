
## Aston Martin Cygnet

Aston Martin is een Engels automerk, thans in handen van een investeringsgroep rond David Richards. Het automerk is mede bekend door de James Bondfilms, waarin het hoofdpersonage veelal in een Aston Martin rondrijdt.

# Activiteiten 

Aston Martin is een producent van exclusieve personenwagens. In 2018 verkocht het bedrijf zo'n 6440 (2016: 3700) voertuigen via 162 dealers in 53 landen. De belangrijkste afzetmarkten zijn de Verenigde Staten en het Verenigd Koninkrijk. Per 31 december 2016 telde het 1619 voltijdsmedewerkers.

# Aandeelhouders 

Sinds 2007 is Investment Dar uit Koeweit grootaandeelhouder in Aston Martin. In 2012 kocht Investindustrial, voorheen eigenaar van motorfietsfabrikant Ducati, een belang van 37,5% voor 190 miljoen euro. Verder zal het nog eens 625 miljoen euro investeren voor de totstandkoming van nieuwe producten en technologieën waarmee Aston Martin weer financieel gezond moet worden. Daimler heeft een belang van 4,9%. 
In mei 2017 werd bekend dat Aston Martin overweegt om naar de Londense effectenbeurs te gaan in 2018. Vanaf 3 oktober 2018 staat een kwart van de aandelen op de beurs genoteerd. De introductiekoers was vastgesteld op £ 19 waarmee de totale beurswaarde uitkwam op £ 4,3 miljard.

# Geschiedenis 

Ingenieur Robert Bamford en Lionel Martin begonnen in 1914 met de bouw van auto's nadat beide heren een jaar eerder samen besloten hadden om auto's van het merk Singer te gaan verkopen. De eerste auto was een op een Isotta Fraschinichassis gebouwde 1400 cc-racer. De naam Aston Martin ontstond door een overwinning van Lionel Martin op de "Aston Clinton Hillclimb" bij het plaatsje Aston Clinton.
In de werkplaats aan Abingdon Road in Kensington werd in 1915 de eerste geregistreerde auto gebouwd.
Tijdens de Eerste Wereldoorlog lag de productie bij Aston Martin stil. Na de oorlog werd Aston Martin nieuw leven ingeblazen door graaf Louis Zborowski. In 1920 stapte Bamford echter op, waarna Aston Martin in 1922 racewagens maakte voor deelname aan de Grote prijs van Frankrijk. Daarnaast werden in Brooklands wereldsnelheids- en -duurrecords verbroken, maar productiemodellen zouden nog een paar jaar op zich laten wachten.
In 1924 vertrok Lionel Martin en ging het merk failliet, waarna een aantal rijke investeerders onder de naam Renwick en Bertelli het merk overnamen. Onder leiding van Lord Charnwood werd Aston Martin Motors verhuisd naar Feltham. In 1927 werd een 10HP gepresenteerd. Het merk kende in deze tijd enkele successen in onder andere Le Mans en de Ultster. In 1931 werd het merk, na liquiditeitsproblemen, overgenomen door Lance Prideaux-Brune en R. Gordon Sutherland. Deze nieuwe eigenaren besloten om zich in 1936 te gaan concentreren op de productie van auto's die bedoeld waren voor de normale weg.
Na tijdens de Tweede Wereldoorlog een sluimerend bestaan te hebben gehad werd Aston Martin in 1947 overgenomen door Sir David Brown, een tractorfabrikant (David Brown Limited). Een jaar na de overname nam Brown het merk Lagonda over, en voegde dit merk juridisch en fysiek bij Aston Martin. In 1954 kocht Brown een locatie aan de Tickford Street in Newport Pagnell en dat luidde met de DB1 uit het begin in van de inmiddels klassiek geworden serie auto's met de naam DB (de initialen van David Brown). Na de DB1 en DB2 werd in 1957 de raceauto DB3 geïntroduceerd.
De op een 3,7L motor aangedreven DB4 Grand Touring zorgde in 1958 voor een ommekeer in de geschiedenis van het merk waarbij besloten werd zich meer te specialiseren in auto's die voor de normale weg bedoeld waren. Een absoluut hoogtepunt was in 1964 het gebruik van de inmiddels wereldberoemde DB5 in de James Bond films Goldfinger en Thunderball (en later ook in de films Goldeneye, Tomorrow Never Dies, Casino Royale en Skyfall). De DB5 was ook te zien in The World is Not Enough. Een klein stukje van de scène is uit de film geknipt. Na de DB5 volgden achtereenvolgens de DB6 (1965-1970) en de DBS en DBS V8 (1967-1972) die op het laatst Vantage genoemd werd.
Hoewel James Bond in 1969 nog de Aston Martin DBS bestuurde On her Majesty's Secret Service gaat het eigenlijk vanaf 1968 minder met Aston Martin, waarna het merk in 1972 overgenomen werd door Company Developments. Mede door toenemende milieu-eisen kwam het bedrijf wederom in de problemen en in 1975 werd het merk overgenomen door de Amerikaanse zakenmensen George Minden en Peter Sprague.
De nieuwe eigenaren vernieuwden de modellijn met de introductie van de V8 Vantage in 1977 en de cabrioletuitvoering van de Vantage die de naam Volante droeg. In 1980 kwam Aston Martin met de Bulldog, een prototype dat moest aantonen dat Aston Martin in staat was een "supercar" te bouwen. Dit prototype was een voorbode voor de Lagonda, een voor die tijd zeer futuristische wigvormige sedan. Vervolgens werd de onderneming tweemaal verkocht alvorens de algemeen directeurs Victor Gauntlett en Tim Healey het bedrijf in 1984 kochten.
Uiteindelijk werd Ford in 1987 voor 75% eigenaar van Aston Martin. In 1993 kocht Ford de laatste aandelen van Victor Gauntlett en bracht het beroemde merk onder in haar Premier Automotive Group waar ook Volvo, LandRover en Jaguar ondergebracht zijn. Nadat Ford volledig eigenaar was geworden is er veel geld geïnvesteerd in het verbeteren van de productiefaciliteiten en het opvoeren van de productie. In 1994 werd een nieuwe fabriek aan de Banbury Road in Bloxham in gebruik genomen, gevolgd door een nieuwe Gaydonfabriek in 2003.
In datzelfde jaar rijdt James Bond (The Living Daylights) na een uitstapje naar Lotus in een Aston Martin. Dit keer mag Bond van zijn baas plaatsnemen in een Aston Martin V8 Vantage, die dan wel aan het einde van zijn levensduur is gekomen. De V8 wordt vervangen door de Virage. In 1992 werd een nieuwe Vantage aangekondigd die boven de Virage geplaatst werd. In het daaropvolgende jaar werd de DB-lijn nieuw leven in geblazen met de introductie van de DB7 (1993-2003) als "instapmodel".
In 2003 kondigde het bedrijf aan terug te keren in de racerij met een nieuwe divisie onder de naam "Aston Martin Racing". Deze divisie is samen met het bedrijf Prodrive verantwoordelijk voor de ontwikkeling en productie van de DBR9. Dit is een auto van de GT-klasse en deze zal onder andere deel gaan nemen aan de 24 uur van Le Mans.
Dankzij de nieuwe impuls als gevolg van de overname van Ford maakt Aston Martin nu weer eigenzinnige auto's zoals de Aston Martin V8 Vantage (2005-nu), DB9 (2003-nu) en de Vanquish V12 (2001-nu) die James Bond in Die Another Day als auto van de zaak mocht gebruiken. Voor de toekomst (2007) staat de Rapide op stapel en dit zal de eerste vierdeurs Aston Martin worden sinds de Lagonda. Ook James Bond blijft zijn merk trouw. In de film Casino Royale (2006) krijgt Bond de beschikking over de vernieuwde Aston Martin DBS, en mag hij nog één keer een ritje maken in de DB5 (deze wint 007 tijdens een spelletje poker). In Skyfall (2012) rijdt James Bond opnieuw in zijn vertrouwde DB5, in deze auto vlucht hij met M. In de film Spectre maakt Bond gebruik van de Aston Martin DB10. Van de auto werd een zeer beperkte oplage gemaakt voor gebruik in de film. Twee auto's daarvan werden als "showmodel" bewaard, in februari 2016 werd een van de auto's geveild; de DB10 bracht ruim 3 miljoen euro op voor het goede doel.

# Modellen 

Automotive-parter Bosch heeft in samenwerking met Aston Martin een nieuw prototype hybride sportwagen geproduceerd. De nieuwe auto draagt de naam: DB9 Plug-In Hybride. De auto is niet helemaal veranderd omdat de typische 6,0 liter V12 motor nog steeds als hoofdaandrijving functioneert. Echter zijn er twee elektromotoren ingebouwd om ook de voorwielen te voorzien van een extra 115 pk per wiel. Deze elektromotoren worden gevoed door een lithium-ionbatterij van 8,6 kWh zodat men een reikwijdte van 26 kilometer heeft. De prestaties van de nieuwe auto bewijzen echter dat het hybride systeem wel degelijk een toevoegende waarde heeft. De auto snelt van 0 naar 100 km/h in 3,7 seconden hoewel er 300 kilogram aan materiaal aan de auto werd toegevoegd. Het totale vermogen van de auto bedraagt 740 pk.

# Huidige modellen 

# Modelhistorie 

# AMG Motoren 

Aston Martin en Mercedes-Benz AMG hebben in juli 2013 bekendgemaakt een intentieverklaring te hebben getekend. De huidige motoren, geproduceerd door Ford, worden vervangen door motoren van het Duitse AMG. Of het gaat om nieuwe gezamenlijk ontwikkelde motoren is nog niet bekend.

# Zie ook 

Aston Martin Racing
