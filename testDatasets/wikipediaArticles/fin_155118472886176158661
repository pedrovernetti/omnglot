
## Link: The Faces of Evil

Link on Nintendon The Legend of Zelda -pelisarjan päähahmo. Hahmon loi Shigeru Miyamoto vuonna 1986 julkaistuun videopeliin The Legend of Zelda, jossa Link esiintyy miekalla taistelevana fantasiamaailman sankarina. Myöhemmät Zelda-pelit ovat paljastaneet lisää yksityiskohtia Linkistä. Zelda-sarjassa esiintyy Prinsessa Zeldan tapaan useita Linkejä eri aikakausilta, jotka muistuttavat ominaisuuksiltaan toisiaan. Useiden Linkien olemassaolo käy ilmi peleistä, joissa on viittauksia Hyrulen historiallisiin tapahtumiin: The Wind Waker ja The Minish Cap -peleissä kerrotaan muinaisesta sankarista, joka on ulkonäöltään aivan Linkin näköinen. Vuonna 2003 Miyamoto ja Aonuma vahvistivat usean Linkin olemassaolon.

# Linkin ominaisuuksia 

Link on pelistä riippuen joko rohkea poika tai nuori mies. Hänen luonteenpiirteistä on kerrottu vain vähän. Link ei käytännössä puhu ollenkaan vaan päästää äännähdyksiä ja huudahduksia, ja tavallisesti hänen ajatuksiaan kuvataan puhekuplilla "...", "?", "!" variaatioineen. Kaksiulotteisissa peleissä Linkin kasvonpiirteitä ei ole voitu kuvittaa. Linkin ääninäyttelijöinä ovat toimineet Nobuyuki Hiyama ja Fujiko Takimoto Ocarina of Timessä ja Sachi Matsumoto The Wind Wakerissa. Myöhemmin peleissä Linkin saadessa uusia varusteita värit ja vaatteet saattavat muuttua. Linkillä on suippokärkiset korvat. Ne ovat hylian rodun tunnusmerkki, jonka sanotaan mahdollistavan jumalten äänten kuulemisen. Vanhemmissa peleissä Linkillä on hylialaisen muodin mukaiset, siniset korvarenkaat.
Urheus on Linkiä varmimmin määrittelemä luonteenpiirre. The Adventure of Linkissä kerrotaan, että onnistuminen Rohkeuden Triforcen etsinnässä on mahdollista vain sille, joka voi oikeamielisesti vastaanottaa Rohkeuden. Nuoruudestaan ja kohtaamistaan vaikeuksista huolimatta Link osoittaa pelkoa vain harvoin. A Link to the Pastissa tietäjä Sahasrahla kertoo kadonneista Hyrulen ritareista, jotka puolustivat urheudellaan Heraldiaa (eng. Hyrule) kaikelta pahalta. Linkin setä paljastaa Linkille kuolemansa hetkellä kuuluvansa Hyrulen ritareihin ja siirtää asemansa nuorelle holhottavalleen. 
Useat pelit mainitsevat Triforcen merkin Linkin vasemmassa kädessä. The Adventure of Linkin mukaan merkki osoittaa Linkin olevan sankari, joka tulee löytämään Rohkeuden Triforcen. Oracle of Agesissa Impa kertoo merkin olevan osoituksena Linkin asemasta heraldialaisena sankarina. Ocarina of Timessa kerrotaan, miten Zelda, Ganon ja Link saivat merkit käsiinsä Triforcen yhdistyessä heihin. Päätellen tavastaan kantaa miekkaa vasemmassa ja kilpeä oikeassa kädessään Link on vasenkätinen. The Legend of Zeldassa Link pitää miekkaa vasemmassa kädessään katsoessaan itään ja oikeassa katsoessaan länteen. Virhe syntyi ajan ohjelmointitekniikasta, jossa resurssien säästämiseksi animoidut kuvat peilattiin. Aikanaan Nintendo vitsaili asiasta kertomalla Linkin pitävän miekkaa jatkuvasti Kuoleman vuoren suunnalla (The Legend of Zeldan Kuoleman vuori sijaitsi pohjoisessa). Twilight Princessin Wii-versiossa Link kuitenkin pitää miekkaa oikeassa kädessään; GameCube-versiossa miekka on vasemmassa kädessä. Koska Wii-versiossa pelaajat käyttävät Wii Remote -ohjainta kuin miekkaa, ja useimmat pelaajat ovat oikeakätisiä, Nintendo päätti peilata pelin Wii-version. Muissakin liikepainotteisissa Zelda seikkailuissa Link on ohjelmoitu oikeakätiseksi kuluttajaenemmistön takia, mutta yleisesti hän on vasenkätinen, koska hänet luonut Shigeru Miyamoto on vasenkätinen.

# Kyvyt ja varusteet 

Link kantaa kaikissa peleissään mukanaan miekkaa, tavallisesti myös kilpeä. Molempiin on mahdollista hankkia parannuksia pelin kuluessa, ja yleensä ensimmäinen tehtävä peleissä on paremman miekan etsintä. Pelien merkittävin miekka on Mestarien miekka (Master Sword), joka on taottu kauan ennen pelien tapahtumia. Uudemmissa peleissä on esiintynyt myös Neljän miekka, jonka avulla Link voi monistaa itsensä. Voimakkain kilpi on tavallisesti Peilikilpi (Mirror Shield), joka torjuu myös salamat, lasersäteet ja osan loitsuista. Seikkailun varrella Linkin varustemäärä kasvaa, ja monet erikoisemmistakin aseista ja varusteista esiintyy useassa pelissä. 
Magian käyttö on monen pelin voittamiseksi välttämätöntä. Linkin maagiset kyvyt vaihtelevat pelistä toiseen. Joissain peleissä Linkillä on elämäpisteiden lisäksi magiapisteitä, jotka kuluvat loitsiessa tai taikaesineitä käyttäessä. Toisissa taas taikaesineiden käyttäminen ei kuluta Linkin voimia lainkaan. Kolmiulotteisissa peleissä erikoisnuolten ampuminen jousipyssyllä kuluttaa Linkin magiapisteitä. The Legend of Zeldassa Link löytää taikakirjan, joka vahvistaa hänen taikasauvaansa. The Adventure of Linkissä Link oppii useita taikoja kylien viisailta miehiltä, Ocarina of Timessä taikavoimia opettavat suurkeijut.

# Suhteet muihin hahmoihin 

Link esiintyy Zelda-peleissä pääasiallisesti yksinäisenä sankarina. Pelit sisältävät runsaasti vuorovaikutusta muiden pelimaailman hahmojen kanssa, mutta Linkin on lopulta aina turvauduttava omiin taitoihinsa suoriutuakseen seikkailuista. Monet Linkiin ystävällisesti suhtautuvat Hyrulen olennot auttavat Linkiä antamalla tälle vinkkejä, karttoja ja hyödyllisiä esineitä. Link ei kuitenkaan koskaan puhu peleissä kenellekkään. Shigeru Myamoto on itse kertonut, ettei halua Linkille lainkaan dialogeja. Ainoa poikkeus on CD-i:lle julkaistu Link: The Faces of Evil, mutta huonon laatunsa ja Nintendosta riippumattomasta tuotannosta johtuen sitä pidetään sarjan fanien keskuudessa sarjaan kuulumattomana spin-offina.

# Perhe 

Linkin perheenjäsenistä muutamat ovat esiintyneet peleissä. Ensimmäiseen ja toiseen peliin perustuvan sarjakuvan taustatarinan mukaan Link ei ollut alkujaankaan Hyrulelainen, vaan lähti sinne nimeämättömien vanhempiensa luota. Linkin kotimaaksi mainittiin Hyrulen naapurimaa Calatia. A Link to the Pastissa Link asuu nimettömän setänsä luona, joka menehtyy pelin alkuvaiheessa. Link saa sedältään miekan ja kilven ja jatkaa tehtävää Ganonin pysäyttämiseksi. Linkin onnistuttua tehtävässä setä on parantunut ihmeellisesti vammoistaan, oletettavasti Linkin toivomuksesta tämän kosketettua yhdistynyttä Triforcea. Ocarina of Timessa mainitaan Linkin äiti, joka joutui jättämään poikansa Suuren Deku-puun kasvatettavaksi haavoituttuaan kuolettavasti paetessaan sodan jaloista. Linkin isoäiti antaa The Wind Wakerin alussa Linkille uudet vaatteet. Samassa pelissä esiintyy ensimmäinen Linkin nimetty sukulainen, sisko Aryll. Aryll joutuu jättiläiskokoisen petolinnun kaappaamaksi, Linkin pelastettua siskonsa tämä antaa moraalisen tukensa Linkin seuraaville seikkailuille. The Minish Capissa Link asuu isoisänsä luona, joka toimii kuninkaallisen perheen seppänä. Vaatin hyökätessä Hyrulen palatsiin isoisä suosittelee Linkin lähettämistä seikkailuun picori-kansan löytämiseksi.

# Prinsessa Zelda 

Zelda ja Link tuntevat toisensa entuudestaan, tavallisesti heidät kuvataan lapsuuden ystävinä. Milloin ei itse ole avun tarpeessa, Zelda auttaa Linkiä tämän seikkailuissa. Ocarina of Timessä Zelda antaa Linkille vinkkejä monissa tilanteissa ja The Wind Wakerissa Zelda, naamoituneena merirosvokapteeni Tetraksi, auttaa Linkiä vapauttamaan Aryllin. Kummassakin pelissä Zelda on Linkin mukana pelin lopussa tämän kohdatessa Ganonin. Zeldan ja Linkin välistä suhdetta ei ole vahvistettu romanttiseksi, vaikka peleissä ja sarjakuvissa sentyyppisiä vihjeitä annetaankin.

# Keijut 

Keijut ovat yleisiä kaikissa Zelda-sarjan peleissä. Link löytää pieniä keijuja eri puolilta maailmaa, jotka parantavat menetettyjä elämäpisteitä. Monissa peleissä Link voi napata keijuja pulloon myöhempää avuntarvetta varten. Suurkeijut ovat Linkin kokoisia olentoja, jotka asuvat lähteissä. Suurkeijut parantavat Linkin ominaisuuksia, jos Link suoriutuu heidän antamistaan tehtävistä. Ocarina of Timessa, Majora's Maskissa ja Phantom Hourglassissa Linkillä on mukanaan nimetty keiju, joka toimii oppaana seikkailussa.

# Eläinystävät 

Linkin hevonen Epona (suomenkielisissä Nintedo-lehdissä esiintynyt myös nimellä Katariina) esiintyy muutamassa Zelda-pelissä. Hevosella ratsastava Link pystyy liikkumaan nopeammin ja ylittämään aitoja ja rotkoja. Link's Awakeningissa, Ocarina of Timessa ja Majora's Maskissa pöllö Kaepora Gaebora neuvoo Linkiä ilmaantumalla näköpiiriin seikkailun käännekohdissa. Link voi kutsua Zeffa-lintua huilua tai ocarinaa soittamalla peleissä A Link to the Past ja The Minish Cap. Zeffa kuljettaa Linkin nopeasti eri puolille Hyrulea. Ricky on Linkin nyrkkeilevä kenguruystävä, joka esiintyy pelissä Oracle Of Seasons. Pelissä Twilight princess Link pystyy juttelemaan susimuodossa kaikkien näkemiensä eläimien kanssa jotka usein kommentoivat paikallisista tapahtumista.

# Esiintymiset 

Linkin seikkailut tapahtuvat pääasiallisesti Hyrulen fantasiamaailmassa. Poikkeuksina ovat Link's Awakening, Majora’s Mask, Oracle of Seasons, The Legend of Zelda: Phantom Hourglass ja Oracle of Ages, jotka sisältävät maininnan Hyrulesta, mutta sijoittuvat toisaalle. Linkillä on läheinen yhteys Rohkeuden Triforceen ja myös jumalatar Faroreen ja tämän väriin, vihreään. Rohkeuden Triforcen yhdistäminen on joidenkin Zelda-pelien tavoite, kuten The Adventure of Link ja The Wind Waker.

# 1986–1997 

The Legend of Zeldassa Linkin hahmosta kerrotaan vain vähän. Link on nuori seikkailija, joka pelin ohjevihkosen mukaan pelasti Prinsessa Zeldan hovineidon Impan hirviöiden hyökkäykseltä. Hänen tehtävänään on kerätä Viisauden Triforcen palaset, pysäyttää Ganon ja vapauttaa Zelda. Pelin alkaessa Linkillä on vain vihreät vaatteet ja kilpi.
Zelda II: The Adventure of Linkissä kuudennentoista syntymäpäivänsä aattona Link hakeutuu Impan puheille, sillä hänen käteensä ilmestyy Triforcen merkki. Impa tunnistaa merkistä Linkin sankariksi, joka pystyy voittamaan Rohkeuden Triforcen itselleen ja herättämään Prinsessa Zeldan maagisesta unesta. Impa näyttää Linkille Hyrulen kuninkaallisen perheen perillisen, Zeldan, joka nukkuu ikuista unta Pohjoisessa palatsissa. Rohkeus on piilotettu Suureen palatsiin, jonne päästäkseen Linkin on voitettava kuusi muuta palatsia. Jos Link kuolee, Ganon palaa Hyruleen.
Satoja vuosia ennen The Legend of Zelda: A Link to the Pastin tapahtumia Ganon ja tämän palvelijat ajettiin pois Hyrulesta ja portti Hyruleen suljettiin. Hyrule ja Kultainen maa, tähän aikaan Ganonin hallitsema pimeä alue, erotettiin näin toisistaan. Eräänä päivänä, hieman ennen pelin alkua, Hyrulen kuninkaan hoviin ilmestyy Agahnim, pappi ja taikuri, joka pian pääsee valtaan ja kaappaa kuusi neitoa, jotka ovat kuuden viisaan miehen jälkeläisiä. Käyttämällä neitoja oudossa rituaalissa Agahnim yrittää avata portin Kultaisen maan ja Hyrulen välille. Zelda on seitsemännen viisaan miehen jälkeläinen ja hän onnistuu lähettämään telepaattisen avunpyynnön Linkin sedälle, joka lähtee etsimään Zeldaa Hyrulen linnaan. Link seuraa setäänsä rankkasateeseen ja tapaa tämän pian haavoittuneena. Setä antaa miekkansa ja kilpensä Linkille ja uskoo tälle tehtävän Zeldan auttamiseksi.
Voittaakseen Agahnimin Linkin on saatava itselleen Mestarien miekka ja siirryttävä Pimeyden maahan etsimään kaapattuja neitoja. Myös Zelda tulee lopulta kaapatuksi ja Linkin on kohdattava Ganon pelastaakseen Zeldan ja estääkseen Hyrulen tuhoutumisen Ganonin käsissä.
The Legend of Zelda: Link's Awakeningissä oleva Link on sama kuin A Link to the Pastissä esiintyvä Link. Pelin alkutekstien mukaan Link, voitettuaan Ganonin, lähtee Hyrulesta tutkimaan muuta maailmaa ollakseen paremmin varautunut Ganonin mahdolliseen paluuseen. Link matkustaa laivalla, joka haaksirikkoutuu ja myöhemmin Link herää Koholint-saarelta, Marin-nimisen tytön pelastamana. Link saa tietää, että päästäkseen takaisin Hyruleen hänen on herätettävä Wind Fish, jättimäinen olento, joka elää saaren keskellä. Myöhemmin käy ilmi, että koko saari asukkaineen on Wind Fishin unta, joka on muuttunut todeksi. Herätettyään olennon saari asukkaineen katoaa ja koko Liisa Ihmemaassa-tyyppisen seikkailun luonne jää epäselväksi, aivan kuin Link itse olisi uneksinut tapahtumat.

# 1998–2001 

The Legend of Zelda: Ocarina of Timen alussa Navi-keiju lentää Linkin luokse, joka on Kokirien kylässä kasvanut poika, ja kutsuu tämän tulemaan nopeasti Suuren Deku-puun puheille. Link auttaa Suurta Deku-puuta pääsemään eroon Ganonin vitsauksista ja saa tehtäväkseen mennä tapaamaan Prinsessa Zeldaa Hyrulen linnaan. Zelda pyytää Linkiä etsimään kolme henkikiveä, joiden avulla Link pystyy käyttämään Ajan temppelissä säilytettävää Mestarien miekkaan. Nostaessaan Mestarien miekan alttarilta Link siirtyy seitsemän vuotta ajassa eteenpäin, vanheten samalla itsekin. Ajan kuluessa Hyrulen valtakunta on muuttunut ja Ganon pitää valtaa. Link pysäyttää Ganonin ja palaa lapsuuteensa Zeldan avulla. Tämä tosin johtaa ulottovuuksien repeämiseen, minkä johdosta maailma jossa Link seikkaili aikuisena joutuu uudelleen pahojen voimien hyökkäyksen kohteeksi, mutta koska Link on toisessa todellisuudessa(lapsuudessaan) jumalat tuhoavat Hyrulen valtaisalla tulvalla. Toisessa ulottuvuudessa jossa Link on jälleen lapsi, tämä varoittaa kuninkaallista perhettä Ganonista mikä johtaa Twilight Princessin tapahtumiin.
Voitettuaan Ganonin Ocarina of Timen Link palaa lapsuuteensa ja lähtee The Legend of Zelda: Majora's MaskissaHyrulesta etsimään kadonnutta ystäväänsä Navia. Kadonneessa metsässä Link kohtaa Majoran naamioon pukeutuneen olennon, joka varastaa Linkin hevosen Eponan. Seuratessaan varasta Link astuu porttiin, joka vie hänet toiseen ulottuvuuteen, Terminan maailmaan. Majoran naamion vaikutuksesta Termina on tuhoutumassa, sillä kuu on putoamassa taivaalta kolmen päivän kuluessa. Käyttäen Ajan ocarinaa Link voi palata ajassa taaksepäin hetkeen, jolloin ensiksi saapui Terminaan. Seikkaillessaan Link löytää erilaisia naamioita, joihin pukeutumalla Link muuttuu naamion kuvaamaksi olennoksi.

Oracle of Ages ja Oracle of Seasons ovat kaksi itsenäistä peliä, joissa molemmissa esiintyy sama Link. Käytännössä nämä voivat olla joko A Link to the Pastin, Ocarina of Timen tai kokonaan uudet Linkit.
Oracle of Agesissa Triforce lähettää Linkin Labrynnaan, jossa Link kohtaa Impan. Impa etsii laulaja Nayrua, joka Zeldan saaman tiedon mukaan on suuressa vaarassa. Nayru joutuu Varjojen velhottaren Veranin kaappaamaksi ja Linkin on pysäytettävä Veran, jotta tämä ei tuhoa Labrynnaa menneisyydestä käsin. Pelissä Link pystyy liikkumaan nykyhetken ja menneisyyden välillä käyttämällä Aikaharppua ja aikaportteja. Oracle of Seasonsissa Triforce lähettää Linkin Holodrumiin, jossa Linkin on pysäytettävä Pimeyden kenraalin Onoxin aikeet. Vuodenaikojen oraakkeli Din joutuu Onoxin kaapattavaksi ja vuodenajat sekoittuvat. Linkin on pelastettava Din ja pysäytettävä Onox käyttämällä hyväkseen sauvaa, jolla Link pystyy hallitsemaan vuodenaikoja. 
Seikkailtuaan menestyksekkäästi sekä Labrynnassa että Holodrumissa voitetut vastustajat Onox ja Veran keräävät voimansa yhteen luoden Tuhon ja Surun liekit, jotka Twinrova-maagi ottaa haltuunsa ja kaappaa Prinsessa Zeldan. Twinrova aikoo uhrata Zeldan herättääkseen Ganonin henkiin, mutta Link onnistuu pysäyttämään tämän ennen kuin Zelda kuolee. Linkin on vielä taisteltava puoliksi herännyttä Ganonia vastaan ennen kuin voi palata Hyruleen.

# 2002–nykypäivä 

The Legend of Zelda: Four Swords on ensimmäinen monen pelaajan Zelda-peli, joka antaa pelaajille (2–4 kappaletta) kullekin oman Linkin ohjattavaksi. Pelin alkaessa ystävykset Zelda ja Link menevät Neljän miekan temppeliin, jossa Vaati kaappaa Zeldan. Link ottaa Neljän miekan käyttöönsä ja jakautuu samassa kahdesta neljään kopioon itsestään, riippuen pelaajien määrästä. Linkit ovat ominaisuuksiltaan identtisiä lukuun ottamatta vaatteidensa väriä: ensimmäisellä Linkillä on vihreät vaatteet, toisella punaiset, kolmannella siniset ja neljännellä violetit. Linkien on suoriuduttava tehtävistä ja vihollisista yhteistyössä keskenään voittaakseen Vaatin ja pelastaakseen Zeldan.
The Legend of Zelda: The Wind Wakerissa, satoja vuosia Ocarina of Timen tapahtumien jälkeen, jumalat ovat asettaneet tulvan Hyrulen ylle ja maailma koostuu korkeimmista vuorenhuipuista muodostuneista saarista. Pelin alussa Aryll, Linkin sisko, kaapataan ja Link lähtee seikkailuun pelastaakseen sisarensa. Matkalla ympäri Hyrulea Link tapaa Tetran, merirosvolaivan kapteenin, ja seikkailijat auttavat toisiaan. Myöhemmin Tetra osoittautuu Prinsessa Zeldaksi ja yhteistyössä Linkin kanssa he käyvät meren alla asuvaa velhoa Ganonia vastaan.
The Legend of Zelda: Four Swords Adventuresissa Zelda ja kuusi muuta neitoa, seuranaan Link, menevät Neljän miekan temppeliin ja tulevat Vaatin kaappaamiksi. Vaatin mukana on ilkeä versio Linkistä, Varjo-Link, joka pakenee temppelistä Vaatin mukana. Link nappaa Neljän miekan käteensä estääkseen Vaatia pakenemasta, mutta jakautuu jälleen neljäksi ja yhteinen seikkailu alkaa. Pelastettuaan neidot Link joutuu kohtaamaan myös Varjo-Linkin ja Vaatin voimien lähteen, Ganonin. 

The Legend of Zelda: The Minish Capissa Zelda kutsuu ystävänsä Linkin Picorifestivaaleille, joiden juhlanumerona on suuret miekkaturnajaiset. Turnajaisten voittaja osoittautuu Vaatiksi, joka palkintoa vastaanottaessaan päästää vangitut hirviöt vapaaksi ja muuttaa Zeldan kiveksi. Pystyäkseen vastaamaan Vaatin toimiin kuningas päättää lähettää Linkin etsimään picoreita, jotka ovat Minish-metsässä eläviä, peukaloisen kokoisia olentoja. Tavattuaan picorit Link saa tehtäväkseen koota Neljän miekan maagiset elementit. Neljän miekalla Link pystyy palauttamaan Zeldan ennalleen ja voittamaan Vaatin.
The Legend of Zelda: Twilight Princessissa Link on nuori paimen pienessä Ordonin kylässä. Pelin alussa hirviöt hyökkäävät kylään ja kaappaavat kylän lapset. Link lähtee pelastusretkelle, mutta joutuu Iltahämärän maailmaan jossa hän muuttuu sudeksi. Salaperäisen Midnan avulla Link voi muuttaa olomuotonsa taas normaaliksi päästessään Hyruleen.
The Legend of Zelda: Phantom Hourglassissa Link on merellä Tetra-merirosvoksi naamioituneen prinsesa Zeldan kanssa, ja yhtäkkiä meri muuttuu mustaksi. Heidän viereensä saapuu aavelaiva, ja Zelda nousee sen kyytiin. Samassa salama iskee laivaan, ja se katoaa Zelda mukanaan. Link yrittää lähteä perään mutta tippuu veteen. Hänet herättää Ciela-keiju, ja he lähtevät etsimään aavelaivaa ja Zeldaa. Pelin kuluessa he löytävät Zeldan kiveksi muuttuneena, ja Linkille selviää että hänen pitää saada kummitusmiekka (Phantom sword) ja lyödä hirviö Bellum saadakseen Zeldan entiselleen. Pelissä liikutaan höyrylaivalla.

# CD-i-pelit 

1990-luvun alussa Nintendo alkoi kehitellä SNES:lle SNES CD-ROM -lisäosaa. Ensimmäinen yhteistyökumppani projektissa oli Sony, jonka kanssa Nintendo oli tehnyt jo vuonna 1988 sopimuksen äänen ohjainpiirin tuottamisesta NES:lle. Samassa sopimuksessa sovittiin, että Sony saa oikeuden kehittää Nintendolle CD-ROM-aseman ja että SNES-pelit tulevat toimimaan Sonyn tulevalla CD-pohjaisella konsolilla. Kun Nintendolla tajuttiin että sopimus takasi Sonylle kontrollin kaikkiin julkaistaviin CD-peleihin, Nintendo vaihtoi yhteistyökumppaninsa Philipsiin. Samalla Philips sai lisenssin Nintendon pelihahmoihin, ja Philipsin CD-i:lle ilmestyikin muun muassa kolme The Legend of Zelda -peliä. Pelejä sanottiin huonolaatuisiksi, eivätkä ihailijat laske niitä kuuluvaksi pelisarjoihin.Ensimmäisessä pelissä Linkin rooli on suurin. Link: The Faces of Evilissä Link on kuningas Harkinian linnan asukki, jolla on tylsää koska Ganon on häipynyt Hyrulesta, mutta velho Gwonam vie Linkin Khoridain saarelle jonka Ganon on vallannut. Lopulta Link Vangitsee Ganonin Khoridain kirjaan. Pelissä Link on Nintendon tekemistä peleistä poiketen toimintaa janoava, ja hän valittaa tylsyydestä. Lisäksi Link puhuu ääninäyttelijän esittämänä toisin kuin muissa Zelda-peleissä. Toisessa pelissä Zelda: The Wand of Camelon Link esiintyy vain pelin alku ja loppuvideossa (sillä pelissä pelataan prinsessa Zeldalla) eikä hänen luonteensa ole muuttunut mihinkään ensimmäisestä pelistä. Viimeisessä pelissä Zeldas Adventure Link vain mainitaan alussa, ja hän vilahtaa pelin loppuvideossa, mutta hänen ulkonäöstään ei oikein saa kunnolla selvää. Faces of Evil ja Wand of Gamelon ovat suosittuja internet-ilmiöitä muun muassa YouTubessa.

# Tappelupelit 

Super Smash Bros.:ssa Link on yksi kahdeksasta pelihahmosta, jotka peli tarjoaa pelattavaksi alusta lähtien. Pelin Link on Ocarina of Timen aikuinen Link. Link on pukeutunut tuttuun vihreään tunikaan ja taistelee pääasiassa miekan ja kilven avulla. Muita varusteita ovat bumerangi, koukkuhaka ja pommit. Peli ei kerro Linkistä yksityiskohtia, voitettuaan pelin Link jää nojailemaan seinään Hyrulen linnan tornissa.
Super Smash Bros. Meleessä Link on yksi 14 pelihahmosta, joilla voi pelata pelin alusta lähtien. Pelin edeltäjän tapaan pelattavana on aikuinen Link, mutta lisäyksenä aseistukseen on jousi. Pelissä on myös mahdollista aktivoida Ocarina of Time - ja Majora's Mask -peleistä tuttu nuori Link. Vanhempaan Linkiin verrattuna nuori Link on ketterämpi mutta heikompi. Myös koukkuhaan kantama on lyhyempi ja miekan sivallukset tehottomampia, mutta pommien räjähdyksien vaikutusalueet suurempia. Lisäksi nuori Link pystyy hyppäämään korkeammalle ja tekemään seinähyppyjä.
Super Smash Bros. Brawlissa Link on jälleen yksi heti pelin alussa saatavilla olevista perus taistelijoista. Tällä kertaa aikuinen Link on mallinnettu Twilight Princessistä tutun Linkin näköiseksi. Aseinaan miekan lisäksi Link kantaa mukanaan jousta, pommeja, koukkuhakaa ja Twilight Princsess -pelistä tuttua tuulten bumerangia. Pelin edetessä on myös mahdollista avata Wind Waker pelin mukaan mallinnettu Toon Link.
Soul Calibur II:ssa Link on pelin GameCube-version ainoa hahmo, jolla on heitto- ja ampuma-aseita, vieläpä kolme erilaista (pommit, jousi ja bumerangi). (Xbox-versiossa Spawnilla on myös etähyökkäyksiä.) Linkin taistelutyyli muistuttaa hänen Super Smash Bros. Melee -tyyliään, mutta useita uusia liikkeitäkin on. Link käyttää pelissä useita aseita, jotka kaikki ovat tunnettuja hänen edellisistä seikkailuistaan. Tässä pelissä Mestarien miekka ja hylialainen kilpi ovat Linkin perusaseistuksena, mutta hän voi käyttää myös muun muassa megatonnivasaraa tai peilikilpeä.

# Katso myös 

The Legend of Zelda -pelisarja
The Legend of Zeldan universumi

# Lähteet 

The Legend of Zelda -pelit ohjevihkoineen: 

# Viitteet 

