
## Tiergartenin neuvostomonumentti

Tiergartenin neuvostomonumentti on yksi Berliinissä sijaitsevista kolmesta suuresta muistomerkistä, jotka on pystytetty kaupungin toisen maailmansodan loppuvaiheessa vallanneiden puna-armeijan sotilaiden kunniaksi. Se sijaitsee aivan kaupungin keskustassa, Tiergartenin puistossa Straße des 17. Juni -kadun varrella vain vähän matkaa Brandenburgin portilta länteen. Berliinin kaksi muuta suurta neuvostomuistomerkkiä ovat Treptower Parkissa ja Schönholzer Heidessa.
Kaupunkia miehittänyt puna-armeija rakennutti Tiergartenin muistomerkin itse ja sen tekeminen aloitettiin välittömästi sodan päättymisen jälkeen. Suunnittelijoina toimivat kuvanveistäjät Lev Kerbel ja Vladimir Tsigal sekä arkkitehti Nikolai Sergijevski. Valmis muistomerkki avattiin jo 11. marraskuuta 1945. Se valmistui lopullisesti seuraavana vuonna. Monumentin sijoituspaikka oli tarkoin harkittu. Se ei ainoastaan sijainnut Brandenburgin portin ja Saksan valtiopäivätalon läheisyydessä, vaan samalla myös tukki symbolisesti tärkeän Siegesalleen (”Voitonkatu”) samalla kohdalla, johon Albert Speerin ja Adolf Hitlerin Welthauptstadt Germania -suunnitelmassa olisi tullut Pohjois-Etelä-akselin ja Itä-Länsi-akselin risteys. Suositun tarinan mukaan neuvostomonumentin rakennusmateriaalina olisi lisäksi käytetty kiviä raunioituneesta Hitlerin valtakunnankansliasta, mutta tämä ei pidä paikkaansa.
Puolikaaren muotoista muistomerkkiä reunustaa kaksi neuvostoliittolaista T-34-panssarivaunua, joiden sanotaan saapuneen ensimmäisinä Berliiniin Berliinin taistelun aikana. Muistomerkin alimman tasanteen reunoilla on myös kaksi tykkiä, joilla oli ammuttu taisteluiden päättymisen merkiksi. Portaiden puolivälissä on kaksi sarkofagia, joiden kylkeen on hakattu Berliinin taisteluissa kaatuneiden Neuvostoliiton sankarin arvon saaneiden upseerien nimet. Varsinaisen muistomerkin pylväissä on kaatuneiden tavallisten sotilaiden nimiä. Jokainen pylväs edustaa yhtä aselajia. Huipulla on puna-armeijan sotilasta esittävä kahdeksanmetrinen patsas. Muistomerkin takana on kaksi suihkulähdettä. Ympäröivälle 2,7 hehtaarin laajuiselle alueelle on haudattu yli 2 000 kaatunutta puna-armeijan sotilasta, mutta täsmällistä hautapaikkaa ei ole merkitty.Kun Berliinin miehitysvyöhykkeiden rajat määrättiin, Tiergartenin neuvostomonumentti jäi brittien miehityssektorin alueelle, jossa se muodosti Neuvostoliiton valvonnassa olleen enklaavin aina vuoteen 1990 saakka. Sotilasvartio muistomerkin edustalla jatkui vuoteen 1994, jolloin viimeiset venäläiset joukot vedettiin pois Berliinistä. Kylmän sodan aikana Tiergartenin neuvostomuistomerkki oli monissa Itä-Saksassa painetuissa Berliinin kartoissa ainoa Länsi-Berliinin alueelle merkitty nähtävyys.

# Lähteet 

# Aiheesta muualla 

 Kuvia tai muita tiedostoja aiheesta Tiergartenin neuvostomonumentti Wikimedia Commonsissa
