
## Rodtsenko-seura

Rodtsenko-seura oli taiteilijaryhmä, joka perustettiin Tampereella vuonna 1984. Seuran jäseniä olivat Erik Ahonen, Jouni Hirvonen, Markku Kivinen, Jukka Mikkola ja Jyrki Siukonen. Rodtsenko-seura oli aktiivisimmillaan vuonna 1986, ja toiminta lopetettiin virallisesti vuonna 1990. Siukonen, Hirvonen ja Kivinen toimivat edelleen kuvataiteilijoina loppuryhmän siirryttyä toimittajiksi.Näyttelyiden ohella Rodtsenko-seuran toimintaan kuului esitelmiä, julkaisuja, performansseja, kannanottoja ja muun muassa mäkiautoperinteen elvyttämistä. Seuran jäsenillä oli yhteinen tausta punk-ajan rock-musiikissa ja pienjulkaisuissa. Parhaiten tunnetaan Siukosen Kollaa kestää -yhtye sekä Pahkasika, jossa Jukka Mikkola oli mukana. Seura esiintyi aina ryhmänä, mikä oli tavallisempaa rock-maailmassa kuin kuvataiteessa.Rodtsenko-seura harrasti postmodernia historiallista lainailua ja ironista asennetta. Seura hyödynsi usein myös iskulauseita 1920-luvun neuvostotaiteilijoiden tapaan. Porvari hus! oli iskulauseista tunnetuimpia. Seura teki Moskovaan vuonna 1988 installaation 5 000 paperipussista. Pusseihin oli painettu venäjäksi puhallus- ja pamautusohje sekä teksti Tehdään näin: paukku taantumusta päin!. Paukuttelun sijaan yleisö kuitenkin hamstrasi pussit nopeasti käytännön tarpeisiin.Rodtsenko-seura siirsi julisteinstallaationsa omin luvin 1970-lukulaisten osallistuvien taiteilijoiden järjestön Kiilan 50-vuotisnäyttelyyn Taidehalliin vuonna 1986. Teos oli paikalla sattumalta edellisen näyttelyn jäljiltä. Rodtsenko-seuran ironinen huumori sai enemmän huomiota ja myötämieltä kuin kiilalaisten teokset, joskin rodtsenkolaiset sanoivat halunneensa tehdä kunnianosoituksen Kiilan perinteelle.Aleksandr Rodtšenkon ohella muukin venäläinen avantgarde kiinnosti seuran jäseniä. Nimeksi valittiin Rodtsenko-seura, koska se kuulosti paremmalta kuin muut vaihtoehdot, kuten Tatlin-seura.

# Lähteet 

