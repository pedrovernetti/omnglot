
## Cartier (yritys)

Cartier [kaʁtje] on ranskalainen kalliiden korujen ja kellojen valmistaja ja liikeketju. Sen perusti vuonna 1847 Pariisissa Louis-François Cartier, ja yritys pysyi perheen omistuksessa vuoteen 1964. Nykyisin se on eteläafrikkaisen Rupertin perheen pääosin omistaman Compagnie Financière Richemont SA:n tytäryhtiö. Cartier’lla on nykyisin yli 200 liikettä noin 125 maassa.
Cartier on tullut tunnetuksi ensimmäisiin rannekelloihin kuuluneesta Santos-mallistaan vuodelta 1904 sekä ylellisistä koruistaan, joita käyttävät kuuluisat ja varakkaat ihmiset ympäri maailman. Näitä ovat muun muassa Wallis Simpsonille 1940-luvulla suunniteltu Panthère-rintakoru ja Patialan maharadža Bhupinder Singhille tehty kaulakoru. Britannian kuningas Edward VII tilasi kruunajaisiinsa Cartier’lta 27 tiaraa ja nimitti yrityksen yhdeksi hovihankkijakseen. Cartier on tai on ollut myös Espanjan, Portugalin, Venäjän, Thaimaan, Kreikan, Romanian, Serbian, Egyptin, Albanian ja Monacon hallitsijoiden hovihankkija.

# Historiaa 

Louis-François Cartier perusti Cartier’n Pariisissa 1847 ostamalla silloisen työnantajansa verstaan. Vuonna 1874 yritys siirtyi hänen pojalleen Alfred Cartier’lle, mutta vasta tämän pojat Louis, Pierre ja Jacques saivat aikaan Cartier’n maailmanmaineen.

Vuonna 1904 brasilialainen ilmailun pioneeri Alberto Santos-Dumont valitti ystävälleen Louis Cartier’lle, miten hankalia ja epäluotettavia taskukellot olivat lennettäessä. Cartier suunnitteli ranteeseen kiinnitettävän kellon, jonka taulu oli nelikulmainen. Tämä ensimmäinen miesten rannekello sai tilaajansa mukaan nimekseen Santos ja saavutti suosiota muunkin asiakaskunnan keskuudessa.Vuonna 1907 Cartier solmi sopimuksen kellokoneistojen toimittamisesta Edmond Jaegerin kanssa. Tässä vaiheessa Cartier’lla oli Pariisin lisäksi myymälät myös Lontoossa, New Yorkissa ja Pietarissa, ja siitä oli hyvää vauhtia tulossa yksi menestyksekkäimmistä kellonvalmistajista. Vuonna 1912 esiteltiin yhä tuotannossa olevat mallit Baignoire ja Tortue, ja ensimmäisen maailmansodan panssarivaunuista innoituksensa saanut Tank-malli oli vuorossa 1917.
1920-luvun alussa Cartier perusti Edward Jaegerin kanssa yhteisyrityksen, joka tekisi kellokoneistoja vain Cartier’lle. Koneistoja toimittivat silti yhä muutkin valmistajat, kuten Vacheron Constantin, Audemars Piguet, Movado ja LeCoultre.
Vuonna 1972 Joseph Kanouin johtama sijoittajaryhmä osti Pariisin Cartier’n. Syntyi tunnuslause ”Les Must de Cartier” kuvaamaan yhtiön tuotteiden haluttavuutta, ja tuotevalikoimaa alettiin laajentaa. Vuosina 1974 ja 1976 sijoittajaryhmä hankki omistukseensa myös Lontoon ja New Yorkin Cartier-yhtiöt. Vuonna 1988 Cartier osti enemmistöosuudet kellovalmistajista Piaget ja Baume & Mercier.
Vuonna 1993 Rupertin perheen Richemontin luksustuotteista muodostettiin Vendôme Luxury Group, jonka alla toimivat Cartier’n lisäksi merkit Alfred Dunhill, Montblanc, Piaget, Baume & Mercier, Karl Lagerfeld, Chloé, Amos Sulka, Hackett London ja Seeger.Vuodesta 2012 Cartier’n ovat Richemont-yhtiön kautta omistaneet eteläafrikkalainen Rupertin miljonäärisuku sekä Pierre Cartier’n lapsenlapsi Elle Pagels.

 
 

# Lähteet 

