
## Lindesnes Trekkspillklubb

Lindesnes Trekkspillklubb (suom. Lindesnesin harmonikkakerho) on norjalainen harmonikkakerho. Se on tullut tunnetuksi kansanomaisesta tyylistään ja lukuisista esiintymisistään sekä kotimaassaan että ulkomailla. Se perustettiin 21. helmikuuta 1990.

# Toiminta 

Kerhon omien tietojen mukaan siinä on 50 aktiivista jäsentä, jotka harjoittelevat keskiviikkoisin Lindesnesin kunnantalon valtuustosalissa. Jäsenet eivät käytä nuotteja. Kerhon toiminta perustuu talkoisiin, eivätkä jäsenet saa korvausta kerhon eteen tekemästään työstä. Konserttitaloissa harjoittamiensa "harmonikkashow'ien" lisäksi se esiintyy erilaisilla kokoonpanoilla hyväntekeväisyystarkoituksiin, muun muassa vanhainkodeissa ja sairaaloissa, sekä esimerkiksi tanssitilaisuuksissa. Äänitemyynnistä saamansa tulot sijoitetaan erityiseen rahastoon, jota hallinnoi Lindesnesin kunnan kulttuurilautakunta. Rahasto jakaa avustuksia alueen nuorille muusikoille ja kulttuurielämään.

# Julkisuus 

Kerhon omakustanteista musiikkia on soitettu noin 100 norjalaisen paikallisradion asemilla, sekä esimerkiksi yhdysvaltalaisilla, ruotsalaisilla ja tanskalaisilla asemilla. Se on myös esiintynyt 5-6 kertaa Norjan valtakunnallisessa televisiossa.Kerho on saavuttanut julkisuutta Norjan mediassa yrittäessään päästä esiintymään vuonna 2008 avatussa Oslon oopperatalossa. Se oli ensimmäinen yhteisö, joka varasi talon käyttöönsä jo vuonna 1998, mutta varausta ei koskaan vahvistettu. Tuolloinen kulttuuriministeri Anne Enger Lahnstein kiitteli kuitenkin kerhoa innokkuudesta ja kiinnostuksesta oopperataloa kohtaan. Norjan ooppera ja kulttuuriministeriö kertoi tiedotteessaan, etteivät "lindesnesiläiset kyläoriginellit" ole ainakaan toistaiseksi ajankohtaisia esiintyjiä Norjan oopperan prioriteettilistalla. Kerho esiintyi asiansa edistämiseksi oopperatalon ulkopuolella 15. maaliskuuta 2008 sekä valtakunnallisessa Nytt på nytt -huumoriohjelmassa saman vuoden lokakuussa.

# Konserttitoiminta 

Kerho lienee tunnetuin "harmonikkashowstaan", joka käyttää hyväkseen muitakin kuin kerhon jäsenten "musikaalisia lahjoja". Jokainen show alkaa kerhon tunnusmelodlia Vigelandsvalsenilla. Show'n vakiohahmoja ovat myös muun muassa Vigmostad-peikot, 5-6 metrin kokoinen harmonikka, lehmä ja vasikka, sekä jæreniläiset lammasfarmarit.Lindesnes Trekkspillklubb on ollut Yhdysvaltojen kiertueella kahdeksan kertaa, minkä lisäksi kerhon jäsenistöstä kootut pienemmät ryhmät ovat kiertäneet Yhdysvaltoja myös erikseen. Kotimaansa tärkeimpien kaupunkien lisäksi kiertueet ovat vierailleet 29 Yhdysvaltojen osavaltiossa, Färsaarilla, Tanskassa, Saksassa, Sloveniassa, Italiassa, Itävallassa sekä Kanadassa.

# Levytykset ja julkaisut 

Kerho on julkaissut 8 pitkäsoitto-CD-levyä, joista neljä myös kasetteina. Levyt on numeroitu. Numero kaksi on loppuunmyyty. Levytysten lisäksi kerho on julkaissut kahdeksan musiikkivideokokoelmaa, joista viisi on julkaistu myös DVD-levyinä.Kerhon omakustanneäänitteitä myydään "puskaradion" välityksellä noin 40 000 kappaletta vuosittain, millä myyntiluvuilla kerho on lukumääräisesti maan eniten äänitteitä myyvien artistien joukossa. Musiikkivideoita myytiin vuonna 2005 noin 10 000 kappaletta. Kerho saa levy- ja videomyynnistään vuosittain noin 3-400 000 kruunun tulot.

# Tunnustukset 

Länsi-Agderin läänin kulttuuripalkinto 2003.

# Kirjallisuus 

Hege Opseth & Hans Martin Sveindal: Hæla i taket. Mandal: Lindesnes Trekkspillklubb, 1995. 

# Lähteet 

# Aiheesta muualla 

Lindesnes Trekkspillklubb -sivusto
