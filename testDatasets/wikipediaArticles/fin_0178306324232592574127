
## Veli Nieminen

Heikki Veli Nieminen (1. helmikuuta 1886 Tyrväntö – 1. huhtikuuta 1936 Hämeenlinna) oli suomalainen ampuja, voimistelija ja olympiamitalisti. Joukkuetoverinsa Magnus Wegeliuksen lailla Nieminen voitti olympiamitalin sekä voimistelussa että ammunnassa.
Nieminen kilpaili kolmissa kesäolympialaisissa. Lontoossa 1908 hän voitti Suomen joukkueessa joukkuevoimistelun pronssimitalin. Antwerpenissä 1920 hän osallistui kuuteen ammuntakilpailuun, joista miesten 300 metrin sotilaskivääriammunnan makuuasennon joukkuekilpailussa hän voitti olympiapronssia. Miesten 300 metrin vapaakiväärin asentojen joukkuekilpailussa Nieminen sijoittui neljänneksi. Pariisissa 1924 hän kilpaili kahdessa lajissa ja oli miesten 400, 600 ja 800 metrin vapaakivääriammunnan joukkuekilpailussa viides.
Riihimäen Ampumaseuraa edustanut Nieminen toimi Suomen Ampujainliiton sihteerinä 1927–1936 ja liittohallituksen jäsenenä 1919–1933.

# Saavutuksia 

Olympiapronssia Lontoossa 1908 (joukkuevoimistelu)
Olympiapronssia Antwerpenissä 1920 (sotilaskivääriammunta 300 m makuu - joukkuekilpailu)

# Lähteet 

