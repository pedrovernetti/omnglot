
## Auto 5000

Mercedes-Benz W204 on Mercedes-Benz C-sarjan kolmas sukupolvi, joka esiteltiin Stuttgartissa vuoden 2007 tammikuussa. Autonäyttelyssä sedanmalli nähtiin ensimmäisen kerran Genevessä keväällä 2007. Suomen markkinoille auto tuli myyntiin huhtikuussa 2007. Farmarimalli esiteltiin C63 AMG -mallin kanssa Frankfurtin autonäyttelyssä syksyllä 2007. Keväällä 2011 esiteltiin faceliftin yhteydessä uusi coupé.
Vuoden 2009 Euro NCAP -kolaritestistä W204 sai tulokseksi täydet viisi tähteä. Erikseen vuonna 2011 testattu coupé ansaitsi sekin viisi tähteä.

# Yleistä 

Autoa on testattu yhteensä 24 miljoonan ajokilometrin aikana, mikä on suurin määrä Mersun historiassa. Alkuun esiteltiin sedanmalli. Noin puoli vuotta sedan-mallin jälkeen esitellään myös farmarimalli. Maaliskuun 2011 Geneven autonäyttelyssä esitellään myös uusi coupé. Auton keulan ilme riippuu varustetasosta. Classic- ja Elegance-varustelun yhteydessä keulatähti on normaaliin tapaan konepellin päällä, mutta urheilullisessa Avantgarde-varustelussa se on Mersun urheilumallien tapaan sijoitettu jäähdyttäjänsäleikön keskelle. Autoa markkinoidaankin Suomessa sloganilla "Yksi auto - kaksi eri maailmaa", jolla pyritään ilmaisemaan, että auton luonne on erilainen varustelutasosta riippuen. Edelliseen W203-malliin verrattuna auton imagosta on pyritty luomaan selvästi urheilullisempi.
C-sarja jakaa aikaisempaa enemmän osia isomman E-sarjan kanssa. Autoa valmistetaan Saksassa Sindelfingenin ja Bremenin tehtailla sekä lisäksi Etelä-Afrikassa, East Londonin tehtaalla. Sedan-mallin tuotanto aloitettiin Bremenissä maaliskuussa 2007. Kaikki farmarimallit valmistetaan Bremenissä, jossa niiden tuotanto aloitettiin syyskuussa 2007 (edellisen farmarimallin tuotanto lopetettiin toukokuussa).
Kesällä 2007 mallisto laajeni myös nelivetoisilla 4Matic-malleilla, kun tarjolle tuli C280, C350 ja C320 CDI -mallien 4Matic-versiot. Käytetty jatkuvan nelivedon tarjoava 4Matic-järjestelmä on aikaisempia tehokkaampi, kevyempi ja kompaktimman kokoinen. Uudet ominaisuudet vaikuttavat muun muassa mallien polttoainetalouteen. Esimerkiksi C280-mallin nelivetoversion keskikulutus putosi 0,2 l/100 km. Järjestelmän keskitasauspyörästö jakaa voiman eteen ja taakse suhteessa 45/55. C320 CDI oli samalla ensimmäinen C-sarjan dieselmalli, joka on varustettu nelivedolla.
Farmarimalli esiteltiin Frankfurtin autonäyttelyssä syyskuussa 2007. Sedanmallin tapaan myös farmari on mallistossa kolmella eri varustetasolla ja myös moottorivalikoima on sama. Edelliseen malliin verrattuna tavaratila on entistä syvempi ja perusasennossa sen tilavuus on 485 l. Takapenkit kaadettuna tilaa tulee yhteensä 1.500 l. 
Tammikuussa 2011 esiteltiin C-sarjan facelift. Auton keula ja kojelauta on uusittu. Myös auton polttoaineenkulutus ja hiilidioksidipäästöt ovat laskeneet huomattavasti.

# Moottorit 

Moottorit kehittyivät suoritusarvoiltaan verrattuna edellisen mallin moottoreihin (esimerkiksi C180K +10 kW ja C200K +15 kW). Keskimääräinen tehonnousu on 13 % ja vastaavasti polttoainetalous parantui keskimäärin 6 prosentilla. Alkuun tarjolla oli kolme bensiinimoottoria (C 200 K, C 280 ja C 350) sekä C 220 CDI -dieselmoottori. Kesällä valikoima laajeni C 180 K- ja C 200 CDI -malleilla. Syksyllä 2007 tuotantoon tuli C 320 CDI -diesel. 

# Varustetasot 

Auton varusteisiin lisättiin suuremmasta S-sarjasta tuttuja turvallisuus- ja mukavuusvarusteita. Varusteisiin kuuluu muun muassa ns. Agility Control -paketti, jossa järjestelmä huolehtii iskunvaimentimien toiminnasta erilaisissa olosuhteissa (ns. selektiivinen iskunvaimennus). Lisäksi paketin tarjoamiin ominaisuuksiin kuuluu nopeampivälitteinen ohjaus sekä lyhytliikkeinen vaihdevipu. Elokuusta 2007 lähtien saataville tuli myös Advanced Agility -paketti. Siinä olevalla Sport-säätöohjelmalla voi nappia painamalla säätää alustan joko urheilulliseen ajoon tai mukavampaan ajoon soveltuvaksi. Adaptive Brake -järjestelmä ennakoi kuljettajan jarrutustoimintaa ja kuljettajan polviturvatyyny lisää turvallisuutta.
Edellisen sukupolven tapaan W204-mallia myydään kolmella eri varustetasolla: Classic, Elegance ja Avantgarde.

Classic-varustelu on ns. perusvarustelu. Siinä keulatähti on normaalissa paikassa konepellin päällä ja ikkuinoiden kehykset ovat kromia. Ilmanottoaukkoja ja sumuvaloja koristavat mustat kehykset. Sisustus on joko musta tai harmaa ja somisteosat ovat pianolakatut. Alumiinivanteet kuuluvat varusteluun pienintä bensiini- ja dieselmoottoria lukuun ottamatta.
Elegance-varustelu on astetta ylellisempi. Keulatähti on samassa paikassa Classicin kanssa, mutta muun muassa sumuvaloissa on kromikehykset. Samaa kromikoristelua löytyy myös puskureista, lokasuojista ja ovista. Lisäksi ikkunoiden alareunalistat ovat kiillotettua alumiinia. Varusteluun kuuluu lisäksi 12-puolaiset alumiinivanteet. Sisustuksessa käytettävä Edinburgh-kangas on väriltään musta, beige tai harmaa. Sisustuksen somisteosat ovat eukalyptuspuuta ja ratti on nahkainen.
Avantgarde-varustelu pyrkii korostamaan urheilullisuutta. Keulatähti on Mersun urheilumallien tapaan sijoitettu keskelle jäähdyttäjänsäleikköä. Kyljissä, puskureissa, lokasuojissa ja ovissa on useita kromikoristeita. Sisällä lattia ja kojelauta ovat mustat. Istuimet ovat mustan ja harmaan yhdistelmät. Somisteosissa on käytetty alumiinia.Pohjois-Amerikassa autoa myydään kahdella eri varustetasolla: Luxury ja Sport.

# Mitat 

Auto on kaikilta mitoiltaan edellistä sukupolvea suurempi. Tämä näkyy myös kasvaneina sisätiloina, varsinkin takaistuinen polvitilojen suhteen. Pituutta on 55 mm enemmän ja leveyttä 42 mm aikaisempaa enemmän. Myös akseliväli kasvoi 45 mm:llä. Sedan-mallin tavaratila on suurentunut 20 litralla. Kasvaneesta koosta huolimatta auton paino pysyi kutakuinkin ennallaan, osa malleista on jopa kevyempiä.

# C 63 AMG 

Ensimmäiset viralliset tiedot C 63 AMG -malleista julkaistiin kesäkuussa 2007. Sedan- ja farmarikoristen 5. sukupolven C-luokan AMG-mallien varsinainen ensiesittely tapahtui Frankfurtin autonäyttelyssä syksyllä 2007. Tuotantoon malli tulee tammikuussa 2008 ja markkinoille heti sen jälkeen. 
Autossa on kokonaan uusi etuakselisto, AMG-alusta ja -ohjaustehostus sekä kolmiasentoinen ESP (päällä, sport ja pois päältä). Raideleveys on edessä 35 mm ja takana 12 mm aikaisempaa leveämpi. Vaihteistona toimii AMG Speedshift 7G-Tronic -vaihteisto, jossa kuljettaja voi käyttää kolmea erilaista asetusta: Sport, Comfort ja Manual. Valinnoista Comfort on perusasetus. Sport-asennossa vaihdot tapahtuvat 30 % nopeammin ja Manualissa 50 % nopeammin. 6,3-litraisen vapaastihengittävän V8-moottorin huipputeho on 457 hv ja huippuvääntö 600 Nm. Kierrosalueella 2000–6250 r/min väännöstä on tarjolla vähintään 500 Nm. Sedanin kiihdytys 0–100 km/h sujuu ilmoituksen mukaan 4,5 sekunnissa ja huippunopeudeksi on elektronisesti rajoitettu 250 km/h. Farmarin kiihtyvyysarvo on kymmenyksen hitaampi ja huippunopeus sama.

Maaliskuun 2011 Geneven autonäyttelyssä esiteltiin uudistettu C 63 AMG C-Sarjan faceliftin yhteydessä. Huhtikuussa New Yorkin autonäyttelyssä esitellään myös uusi C 63 AMG Coupé. 

# Lähteet 

# Aiheesta muualla 

WorldCarFans.com - New 2008 Mercedes C-Class Revealed
Autoblog.com - W204-kuvagalleria
Veho Groupin lehdistötiedote 28.8.2007 - Mercedes-Benz C 63 AMG
WorldCarFans.com 31.8.2007 - New Mercedes C-Class Estate Revealed
