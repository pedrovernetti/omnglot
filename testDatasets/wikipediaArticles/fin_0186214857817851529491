
## Kyhmypallokala

Kyhmypallokala (Monotrete palembangensis, vanh. Tetraodon palembangensis) on suurikokoinen aasialainen makean veden pallokalalaji. Sitä pidetään joskus akvaarioissa.

# Ulkonäkö ja koko 

Kyhmypallokala voi kasvaa lähes 20 cm pitkäksi. Väritys on oranssinkeltaisen ja ruskean täplikäs, silmät punaruskeat. Se on muodoltaan laatikkomainen, ja voi muiden pallokalojen tapaan pullistaa itsensä kaksin- tai kolminkertaiseksi välttääkseen joutumasta syödyksi.

# Alkuperä ja elinympäristö 

Kyhmypallokaloja elää joki- ja järvivedessä Laosissa, Thaimaassa, Malesiassa ja Indonesiassa. Se ei vaaniessaan kaivaudu hiekkaan, joten pohjan materiaalilla ei ole niin väliä, mutta luolat, kasvitiheiköt ja muut piilopaikat ovat sille mieluisia.

# Käyttäytyminen ja lisääntyminen 

Kyhmypallokala on melko aggressiivinen laji. Se ei yleensä yritä syödä itseään isompia kaloja, mutta akvaariossa sitä suositellaan pidettäväksi varmuuden vuoksi yleensä erossa muista lajeista. Se ei uiskentele yhtä aktiivisesti ympäriinsä kuin monet muut pallokalat, vaan vaanii saalista ja hyökkää sitten sen kimppuun nopealla syöksyllä. Se kutee jonkun materiaalin pinnalle, toisinaan luoliin. Koiras vartioi mätiä.

# Vesiarvot ja ravinto 

Kyhmypallokala elää koko ikänsä makeassa vedessä, jonka pitäisi olla keskikovaa (kovuus 8–20 °H) ja neutraalia tai lievästi emäksistä (pH 6,8–7,6). Sopiva lämpötila on 24–28 °C. Kala on herkkä huonolle vedenlaadulle. Kyhmypallokala syö pieniä kuorellisia selkärangattomia: simpukoita, kotiloita ja äyriäisiä. Sen pitää saada kovakuorista ruokaa, koska sen hampaat kasvavat jatkuvasti ja kehittyvät muuten ongelmaksi. Kala on niin rauhallinen, että se kuluttaa vähän, ja usein riittää, että sitä ruokitaan joka toinen päivä.

# Muuta 

Kyhmypallokalan monissa ruumiinosissa on hermomyrkkyä. Koska se on passiivinen köllöttelijä, eikä välttämättä liikahda muulloin kuin syömään tulleessaan, se ei ole kovin suosittu akvaariokala. Kyhmypallokala kuului 1900-luvulla sukuun Tetraodon. Samaa tieteellistä nimeä on aiemmin käytetty myös rengaspallokalasta.

# Lähteet 

# Aiheesta muualla 

Hagelberg & Jalava: Palloshow Suomalaisten harrastajien kokemuksia ja kuvia
