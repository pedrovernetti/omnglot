
## Tirilä

Tirilä on Lappeenrannan kaupunginosa ja tilastoalue. Se sijaitsee keskustasta noin neljä kilometriä itään entisen Lauritsalan kauppalan alueella.Tirilä on kehittynyt pohjoispuolellaan olevien Kaukaan tehtaiden vanavedessä Lappeen Tirilän kylään kuuluneiden Tirilän ja Pekkasen kantatilojen maille. Vuosina 1932–1967 Tirilä kuului Lauritsalan kauppalaan, jonka osana se sai ensimmäisen asemakaavansa vuonna 1941.Tirilän laaja pientaloalue ja vuonna 1912 valmistunut Tirilän työväentalo ovat maakunnallisesti merkittäviä rakennettuja kulttuuriympäristöjä. Alueen vanhimmat asuinrakennukset Reunakadulla ovat 1900-luvun alusta, mutta pääosa nykyisestä rakennuskannasta on 1950–1970-luvuilta. Asutus on omaleimaista ja vaihtelevaa, ja aluetta luonnehtivat myös kapeat kujat ja itä-länsisuuntaiset pääkadut sekä laajahkot puistometsät. Kaupunginosan eteläosassa on viisi kerrostaloa. Tirilän tilastoalueella on 2 119 asukasta.Tirilän palveluita ovat päivittäistavarakauppa, ravintola, kioski ja kaksi vanhusten palvelukotia. Hiekkapohjaisen Tirilän urheilukentän paikalle on suunniteltu päiväkotia. Lähin koulu on Kaukaan koulu Parkkarilassa. Parkkarilan sosialidemokraattinen työväenyhdistys vuokraa Tirilän työväentaloa, ja siellä järjestetään muun muassa tansseja. Toinen aktiivisesti alueella toimiva yhdistys on vuonna 1929 perustettu Tirilän VPK, joka on voittanut useita palokuntien Suomen-mestaruuksia. VPK omistaa oman paloaseman Tirilässä.Kaupunginosaa rajaavat Reunakatu ja Karjalan rata pohjoisessa, Hyötiöntie idässä, valtatie 6 etelässä ja Ruukintie ja Lietokatu lännessä. Tirilän naapurikaupunginosia ovat Parkkarila, Kaukas, Lauritsala, Lapvesi, Pajarila, Karhuvuori, Hyrymäki ja Harapainen.Tirilän maarekisterikylän isojako tehtiin vuonna 1846. Kylän valtatie 6:n eteläpuolelle jäävä osa on maaseutua ja jakautuu Perä-Tirilään, Suokkaankylään ja Mieloon. Kyläalueella on vanhoja tiloja 1800–1900-lukujen vaihteesta sekä vuonna 1927 valmistunut Tirilän koulu, joka oli opetuskäytössä vuoteen 2006 asti.

# Lähteet 

# Aiheesta muualla 

Kaupunginosan esittely Lappeenrannan kaupungin sivustolla
Tirilän asukasyhdistys
