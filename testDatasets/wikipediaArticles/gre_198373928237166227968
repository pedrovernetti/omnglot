
## Ποκαχόντας ΙΙ: Ταξίδι σε ένα Νέο Κόσμο

Η Ποκαχόντας ΙΙ: Ταξίδι σε ένα Νέο Κόσμο (αγγλικά: Pocahontas II: Journey to a New World) είναι Αμερικανική ταινία κινουμένων σχεδίων της Disney που κυκλοφόρησε απευθείας σε βίντεο το 1998 και αποτελεί συνέχεια της ταινίας Ποκαχόντας. Ενώ η πρώτη ταινία αναφέρεται στη συνάντηση της Ποκαχόντας με τον Τζον Σμιθ και την άφιξη των Βρετανών αποίκων στην Τζέιμστάουν, η συνέχεια επικεντρώνεται στο ταξίδι της Ποκαχόντας στην Αγγλία μαζί με τον Τζον Ρολφ, για να διαπραγματευτεί την ειρήνη μεταξύ των δύο λαών. Ο θάνατός της όμως παραλείπεται από την ταινία.

# Πλοκή 

Στο Λονδίνο, ο Τζον Σμιθ πέφτει σε ενέδρα από μια ομάδα στρατιωτών οι οποίοι έχουν ένταλμα σύλληψής του. Κατά την καταδίωξη, πέφτει στο ποτάμι και θεωρείται νεκρός. Ο κυβερνήτης Ράτκλιφ, θέλοντας να αποφύγει τις συνέπειες των πράξεών του από την πρώτη ταινία, είπε ψέματα στον Βασιλιά Τζέιμς (εκμεταλλευόμενος την προσωπική τους φιλία) και παγίδευσε τον Σμιθ ως τον προδότη για την κήρυξη του πολέμου εναντίον της φυλής των Παουατάν. Για να αποφύγει τον πόλεμο, ο Βασιλιάς στέλνει έναν νεαρό διπλωμάτη, τον Τζον Ρολφ, στην Αμερική για να φέρει τον αρχηγό Παουατάν στην Αγγλία για διαπραγματεύσεις. Στον Νέο Κόσμο, η Ποκαχόντας, η κόρη του αρχηγού Παουατάν, θρηνεί τον θάνατο του Σμιθ αλλά καταφέρνει τελικά να το ξεπεράσει. Ο Τζον Ρολφ καταφτάνει και χαιρετίζεται από τους Άγγλους πολίτες, οι οποίοι έχουν πια εγκατασταθεί στην Τζέιμστάουν. Η πρώτη του συνάντηση με την Ποκαχόντας δεν είναι και η καλύτερη, μιας και από μια παρεξήγηση παρολίγο να ξεκινήσει ανταλλαγή πυρών, αλλά η Ποκαχόντας - και ο Τζον - το σταμάτησαν. Ο Ρολφ καταφέρνει να συναντήσει τον αρχηγό Παουατάν και να μιλήσει μαζί του, αλλά ο εκείνος αρνείται να να συνοδεύσει τον Τζον πίσω στην Αγγλία. Στη θέση του πηγαίνει η Ποκαχόντας, πιστεύοντας ότι μπορεί να φέρει την ειρήνη μεταξύ των δύο λαών. Ο Παουατάν στέλνει μαζί της και έναν σωματοφύλακα, τον Ουταματομακίν (Ούτι), για να την συνοδεύσει και να την προστετεύει. Παρά τη δύσκολη αρχή, η Ποκαχόντας και ο Τζον σιγά σιγά τα βρίσκουν.
Στην Αγγλία, ο Ρολφ αφήνει την Ποκαχόντας στην έπαυλή του και πάει να συναντήσει τον Βασιλιά Τζέιμς και τη Βασίλισσα Άννα, αλλά ο Τζέιμς, παρά τις προσπάθειες του Ρολφ να του αλλάξει γνώμη, αρνείται να συναντήσει την Ποκαχόντας γιατί δεν είναι ο αρχηγός της φυλής αλλά μια γυναίκα. Αντ'αυτού, μετά από προτροπή του Ράτκλιφ, ο Τζέιμς προσκαλεί τον Ρολφ και την Ποκαχόντας στον χορό που διοργανώνεται σε μερικές μέρες υποσχόμενος ότι αν η Ποκαχόντας τον εντυπωσιάσει με μια πολιτισμένη συμπεριφορά, θα αποτρέψει τον στόλο να αποπλεύσει για την Τζέιμστάουν. Αν δεν τα καταφέρει, τότε θα κηρύξει τον πόλεμο. Ξέροντας ότι ο Ράτκλιφ χειραγώγησε σκόπιμα τον Βασιλιά, ο Ρολφ και η υπηρέτριά του, η κυρία Τζένκινς, εκπαιδεύουν την Ποκαχόντας στις συνήθειες των Βρετανών για να την προετοιμάσουν για τον χορό. Στον χορό, η Ποκαχόντας καταφέρνει να κερδίσει τον Βασιλιά και τη Βασίλισσα με κολακίες και σχεδόν καταφέρνει να αποτρέψει τον πόλεμο. Μια επίδειξη όμως με αρκούδα, η οποία είχε κανονιστεί από τον Ράτκλιφ και την οποία απολαμβάνουν οι υπεροπτικοί παρευρισκομένοι, κάνει έξω φρενών την Ποκαχόντας και κατηγορεί ανοικτά τον Βασιλιά για βάρβαρη συμπεριφορά. Ο Τζέιμς θυμωμένος διατάζει τη σύλληψη και φυλάκιση της Ποκαχόντας και του Ούτι στον Πύργο του Λονδίνου και στη συνέχεια κηρύσσει τον πόλεμο ενάντια στη φυλή των Παουατάν.
Στο σπίτι του, ο Ρολφ πλησιάζεται από έναν άγνωστο με καλυμμένο το πρόσωπο, ο οποίος τον βοηθά να βγάλει την Ποκαχόντας και τον Ούτι από τη φυλακή και να τους πάει σε ένα πανδοχείο. Εκεί αποκαλύπτεται ότι ο άγνωστος είναι ο Τζον Σμιθ. Ο Σμιθ εκλιπαρεί την Ποκαχόντας να μείνει κρυμμένη μαζί του, αλλά εκείνη προτιμά να ακολουθήσει τη συμβουλή του Ρολφ και αποφασίζει να κάνει μια τελευταία προσπάθεια για να σταματήσει τον πόλεμο. Αντιμετωπίζει ανοικτά τον Βασιλιά στο παλάτι και αποκαλύπτει ότι ο Σμιθ είναι ζωντανός, αποδεικνύοντας ότι ο Ράτκλιφ έλεγε ψέματα συνεχώς. Συνειδητοποιώντας την προδοσία του Ράτκλιφ, ο Τζέιμς στέλνει ένα τάγμα να σταματήσει τον στόλο, ο οποίος είχε ήδη πάρει διαταγή να φύγει για την Τζέιμστάουν. Καταφέρνουν να σταματήσουν τα πλοία πριν βγουν στα ανοικτά, αλλά ο Ράτκλιφ αρνείται να τα παρατήσει και προσπαθεί να σκοτώσει την Ποκαχόντας. Ο Σμιθ εμφανίζεται και πολεμά τον Ράτκλιφ ένας-προς-ένα, μέχρι που ο Ράτκλιφ τραβάει όπλο και τον σημαδεύει. Πριν πυροβολήσει όμως, ο Ρολφ τον σταματάει κτυπώντας τον με το κατάρτι του πλοίου και ρίχνοντάς τον τελικά στη θάλασσα. Ο Ράτκλιφ κολυμπά μέχρι το λιμάνι, όπου και συλλαμβάνεται από τον Βασιλιά.
Ο Σμιθ λαμβάνει βασιλική χάρη και ένα πλοίο από τον Βασιλιά, ως ένδειξη απολογίας. Εν τω μεταξύ, η Ποκαχόντας και ο Ρολφ είναι στα πρόθυρα να παραδεκτούν ότι αγαπούν ο ένας τον άλλο. Πριν το κάνουν, ο Σμιθ εμφανίζεται εκλιπαρώντας την Ποκαχόντας να τον συνοδεύσει στα νέα ταξίδια του σε όλο τον κόσμο. Η Ποκαχόντας επιλέγει όμως διαφορετικά και οι δυο τους πέρνουν τους δρόμους τους παραμένοντας φίλοι. Αργότερα, καθώς η Ποκαχόντας ετοιμάζεται να επιστρέψει στην Τζέιμστάουν, βρίσκει τον Ρολφ να την περιμένει στο πλοίο έχοντας επιλέξει να πάει να ζήσει μαζί της. Οι δυο τους φιλιούνται και το πλοίο σαλπάρει για την επιστροφή.

# Ηθοποιοί 

Αϊρίν Μπεντάρντ ως Ποκαχόντας: κόρη του αρχηγού Παουατάν και η πριγκίπισσα της φυλής. Επιθυμώντας αιώνια ειρήνη μεταξύ της Αγγλίας και του λαού της, ταξιδεύει στο Λονδίνο ως διπλωμάτης για να διαπραγματευτεί με το Βασιλιά. Στην πορεία, ερωτεύεται τον Τζον Ρολφ. Τα τραγούδια της Ποκαχόντας ερμηνεύει η Τζούντι Καν.
Μπίλι Ζέιν ως Τζον Ρολφ: ο νεαρός διπλωμάτης τον οποίο ο Βασιλιάς στέλνει στην Τζέιμστάουν για να φέρει τον αρχηγό Παουατάν στην Αγγλία. Ερωτεύεται την Ποκαχόντας και εναντιώνεται στον Ράτκλιφ και στην αδικία του Βασιλιά.
Ντόναλ Γκίμπσον ως Τζον Σμιθ: η πρώτη αγάπη της Ποκαχόντας. Μετά από μια διαμάχη με τον Ράτκλιφ, θεωρείται νεκρός. Εμφανίζεται αργότερα για να βοηθήσει την Ποκαχόντας και τον Τζον Ρολφ να αντιμετωπίσουν τον Βασιλιά για να μάθει την αλήθεια για τον Ράτκλιφ.
Ντέιβιντ Όγκντεν Στιρς ως Κυβερνήτης Ράτκλιφ: Έχοντας πει ψέματα στον Βασιλιά Τζέιμς σχετικά με τα γεγονότα της πρώτης ταινίας στην Τζέιμστάουν, είναι πιο αποφασισμένος από ποτέ να κυρήξει τον πόλεμο εναντίον της φυλής Παουατάν, έτσι ώστε να βρει τον υποτιθέμενο θησαυρό του, ακόμη και αν πρέπει να επηρεάσει τον Βασιλιά.
Τζον Κασίρ ως Μίκο: το κατοικοίδιο ρακούν της Ποκαχόντας.
Ράσελ Μινς ως Αρχηγός Παουατάν: ο πατέρας της Ποκαχόντας και ο αρχηγός της φυλής. Αρνείται να πάει στην Αγγλία και στέλνει την Ποκαχόντας στη θέση του.
Φρανκ Γουέλκερ ως Φλιτ: το κολιμπρί φίλος της Ποκαχόντας. Είναι πιο φιλικός προς τους ξένους σε σύγκριση με την πρώτη ταινία.
Λίντα Χαντ ως Γιαγιά-Ιτιά: η πνευματική κηδεμόνας της Ποκαχόντας. Τη συμβουλεύει να πάει στην Αγγλία για να φέρει ειρήνη.
Ντάνι Μαν ως Πέρσι: ο πρώην σκύλος του Ράτκλιφ, ο οποίος τώρα ζει με την Ποκαχόντας και τον Μίκο στην Τζέιμστάουν.
Μισιέλ Στ. Τζον ως Νακόμα: η καλύτερη φίλη της Ποκαχόντας, τώρα παντρεμένη με έναν Παουατάν ο οποίος μοιάζει με λίγο στον Κόκουμ.
Τζιμ Κάμινγκς ως Βασιλιάς Τζέιμς: ο Βασιλιάς της Αγγλίας. Ενώ έχει καλές προθέσεις, είναι επίσης ελαφρόνους και υπεροπτικός, πιστεύοντας εύκολα κάθε ψέμα που του λέει ο Ράτκλιφ.
Φινόλα Χιουζ ως Βασίλισσα Άννα: η σύζυγος του Τζέιμς και Βασίλισσα της Αγγλίας. Είναι πιο έξυπνη και πιο ανοικτόμυαλη από τον σύζυγό της.
Τζιν Στάπλετον ως κυρία Τζένκινς: η καλοπροαίρετη υπηρέτρια του Τζον Ρόλφ.
Μπραντ Γκάρετ ως Ουταματομακίν: ο σωματοφύλακας της Ποκαχόντας τον οποίο ο πατέρας της στέλνει μαζί της στην Αγγλία για να την προσέχει. Τον φωνάζουν «Ούτι».

# Ελληνική μεταγλώττιση 

Αλεξάνδρα Παυλίδου ως Ποκαχόντας (Τα τραγούδια ερμηνεύει η Φιόνα Τζαβάρα)
Κώστας Αποστολίδης ως Τζoν Σμιθ
Αλέξης Σταυράκης ως Ράτκλιφ
Ηλίας Ζερβός ως Τζον Ρολφ (Τα τραγούδια ερμηνεύει ο Ποίμης Πέτρου)
Χριστίνα Κουτσουδάκη ως Κυρία Τζένκινς
Τάσος Κωστής ως Βασιλιάς Τζέιμς
Μανώλης Γιούργος ως Αρχηγός Παουατάν
Σοφία Χάνου ως Γιαγιά Ιτιά
Σοφία Καψαμπέλη ως Νακόμα
Συμμετέχουν επίσης: Σταύρος Αθανασίου, Κώστας Γκίκας, Νικηφόρος Ηλιάδης, Αργύρης Κανδήλης, Γιώργος Μικρογιαννάκης, Μαρία Πλακίδη, Μάνια Ρουμελιώτη, Παυλίνα Σιάτρα, Μόνικα Στράνη, Χριστίνα Αργύρη, Άννα Ιωαννίδου, Κατερίνα Κυριάκου, Έμυ Ραυτοπούλου, Μάρθα Ζιώγα, Πέτρος Μαγουλάς, Φίλιππος Βαζάκας, Γιάννης Φίνας, Τάκης Φίνας, Στέλιος Κοντακιώτης

# Soundtrack 

Το soundtrack της ταινίας κυκλοφόρησε στις 23 Νοεμβρίου 2009 από την εταιρεία Walt Disney Records.

# Αποδοχή 

Στην ιστοσελίδα συλλογής κριτικών Rotten Tomatoes, η ταινία συγκεντρώνει ποσοστό 29% με μέσο όρο σκορ 4.4/10, βασισμένο σε 7 κριτικές.Ο Ντέιβιντ Κέγιες από το Cinemaphile βαθμολόγησε την ταινία με 3/4 λέγοντας: «Φυσιολογικά, θα αρνιόμουν να γράψω κριτική για μια συνέχεια, αλλά η [Ποκαχόντας ΙΙ] μου τράβηξε την προσοχή, επειδή η αυθεντική ταινία «Ποκαχόντας» δεν ήταν και τόσο σπουδαία. Συνήθως, μια συνέχεια της Disney βρίσκεται ένα-δυο βήματα πίσω από την προκάτοχό της, όπως συνέβη και με τον Αλαντίν. Η Ποκαχόντας ΙΙ: Ταξίδι σε ένα Νέο Κόσμο δεν το κάνει--παραμένει στο ίδιο επίπεδο με την αυθεντική, δημιουργώντας διασκεδαστικούς και γεμάτους χρώματα χαρακτήρες, κάτι το οποίο ξέρει να κάνει πολύ καλά η Disney στις ταινίες κινουμένων σχεδίων». Ο Κέγιες συνέχισε επικρίνοντας την ιστορική ανακρίβεια της ταινίας.Η σελίδα The Movie Report βαθμολογεί την ταινία με 2/4 γράφοντας: «Ενώ το Ταξίδι σε ένα Νέο Κόσμο αποτελεί μια από τις καλύτερες βάσεις για μια συνέχεια κινουμένων σχεδίων της Disney, παραμένει μια βιαστική και απρόσεκτη συνέχεια, χωρίς κανένα από τα υπέροχα χρώματα και την εικονογράφηση που είδαμε στην πρώτη ταινία και λίγο από την συναισθηματική της απήχηση».

# Σύγκριση με αληθινά γεγονότα 

Η Ποκαχόντας όντως ταξίδεψε στην Αγγλία το 1616, αλλά κατά το ταξίδι της αυτό είχε ήδη βαφτιστεί και πάρει το Χριστιανικό όνομα, Ρεμπέκα. Επιπλέον, ήταν ήδη παντρεμένη με τον Τζον Ρολφ, καθώς επίσης και μητέρα ενός αγοριού, του Τόμας. Ταξίδεψε στην Αγγλία συνοδευόμενη από τον Ρολφ, τον γιο τους, τον Ουταματομακίν και μια ακολουθία από γυναίκες Αμερικάνες ιθαγενείς. Ενώ στην ταινία φαίνεται ότι παραμένει στην Αγγλία για περίπου μία με δύο εβδομάδες, στην πραγματικότητα παρέμεινε στην Αγγλία μέχρι τον θάνατό της, τον Μάρτιο του 1617. Ο Τζον Ρολφ ήταν σίγουρα ερωτευμένος μαζί της, όπως εκφράζεται από γράμματα που είχε γράψει, αλλά είναι άγνωστο το αν η Ποκαχόντας ήταν επίσης ερωτευμένη μαζί του ή αν απλά τον παντρεύτηκε ως ένδειξη πολιτικής συμμαχίας. Το ταξίδι της επιστροφής σταμάτησε πριν το πλοίο βγει στην ανοικτή θάλασσα καθώς η Ποκαχόντας ήταν τόσο άρρωστη για να μπορέσει να ταξιδέψει. Πέθανε σύντομα μετά από αυτό και θάφτηκε στο Γκρέιβσεντ στο Κεντ. Ο γιος της, Τόμας, ήταν επίσης πολύ άρρωστος αλλά κατάφερε να επιβιώσει και παρέμεινε στο Λονδίνο, ενώ ο πατέρας του συνέχισε το ταξίδι του για την Βιρτζίνια. Ο Ρολφ πέθανε πριν ξαναδεί τον γιο του.
Στην πραγματικότητα, ο Ράτκλιφ πέθανε το 1609, τρία χρόνια πριν η Ποκαχόντας πάει στην Αγγλία. Η Ποκαχόντας συνάντησε τον Τζόν Σμιθ κατά τη διάρκεια της παραμονής της στην Αγγλία, αλλά ήταν θυμωμένη μαζί του επειδή είχε προδώσει την στενή σχέση φιλίας που ανέπτυξε με τον πατέρα της.
Κατά τη διάρκεια της σκηνής με το τραγούδι «What A Day In London», ένας χαρακτήρας, ο οποίος προφανώς προορίζεται για να είναι ο Ουίλλιαμ Σαίξπηρ, εμφανίζεται και φαίνεται να συλλαμβάνει την ιδέα για την ατάκα «να ζει κανείς ή να μη ζει» για το έργο του, τον Άμλετ. Στην πραγματικότητα, ο Σαίξπηρ πέθανε στις 23 Απρίλιου 1616, δύο μήνες πριν την άφιξη της Ποκαχόντας στις 23 Ιουνίου 1616. Ένας άλλος χαρακτήρας φαίνεται δίπλα στον Σαίξπηρ ο οποίος μοιάζει στον Έντγκαρ Άλλαν Πόε και κάνει μια αναφορά στο έργο του Οι δολοφονίες της Οδού Νεκροτομίου. Ο Πόε γεννήθηκε το 1809.

# Παραπομπές 

# Εξωτερικοί σύνδεσμοι 

Επίσημος ιστότοπος
Ποκαχόντας ΙΙ: Ταξίδι σε ένα Νέο Κόσμο στο The Big Cartoon DataBase
Ποκαχόντας ΙΙ: Ταξίδι σε ένα Νέο Κόσμο στο AllMovie
Ποκαχόντας ΙΙ: Ταξίδι σε ένα Νέο Κόσμο στην IMDb
