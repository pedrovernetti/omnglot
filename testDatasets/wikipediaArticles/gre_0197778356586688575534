
## Άγγελος Γέροντας

Ο Άγγελος Γέροντας (1785 - 1862) ήταν αγωνιστής της Ελληνικής Επανάστασης και φιλικός. Μετά την απελευθέρωση εκτέλεσε χρέη δημάρχου Αθηναίων (1837, 1840).

# Βιογραφικά στοιχεία 

Γεννήθηκε στην Αθήνα το 1785 και καταγόταν από παλιά αρχοντική οικογένεια των Αθηνών. Η καταγωγή αυτής ήταν από τον Μυστρά, μετά όμως την κατάληψη της πόλης από τους Οθωμανούς ένας κλάδος της οικογένειας εγκαταστάθηκε στην Αθήνα και εντάχθηκε στο αρχοντολόγιο της πόλης. Ως πρώτο γνωστό μέλος τη οικογένειας Γέροντα στην Αθήνα αναφέρεται ο Αλέξανδρος Γέροντας (γενν. 1672). Από το 18ο αιώνα μέλη της ανέπτυξαν σημαντική πολιτιστική δραστηριότητα. Το 1820 ο Άγγελος Γέροντας εξελέγη δημογέροντας και ταυτόχρονα μυήθηκε στη Φιλική Εταιρεία. Εργάστηκε με επιτυχία για την προετοιμασία της ελληνικής επανάστασης στην περιοχή της Αττικής. 
Μετά την έκρηξη της επανάστασης, προσφέρθηκε προς διάσωση των Αθηνών ως όμηρος των Τούρκων μαζί με τους άλλους δύο συνάρχοντες δημογέροντες της Αθήνας και συγγενείς του, τον Παλαιολόγο και Προκόπιο Βενιζέλο. Τον Απρίλιο του 1821 συνελήφθη από τους Τούρκους μαζί με άλλους δημογέροντες και προκρίτους και τοποθετήθηκε στις φυλακές τις Ακρόπολης, όπου έμεινε αιχμάλωτος επί επτά μήνες. Στο διάστημα αυτό βασανίστηκε αφόρητα πολλές φορές και είδε τον θάνατο. Ωστόσο κατόρθωσε να διαφύγει και κατέφυγε στην Αίγινα, ενώ λίγο αργότερα επέστρεψε στην Αθήνα όπου και αποκαταστάθηκε στο αξίωμα του δημογέροντα. Το 1822 ανέλαβε το δικαστικό αξίωμα του κριτή, και την περίοδο 1824-1825 φαίνεται ότι είχε αναλάβει το καθήκον της είσπραξης του φόρου της δεκάτης στις περιοχές Κηφισιάς, Αμαρουσίου και Χαλανδρίου με εντολή της Διοίκησης.
Επί Καποδίστρια για μικρό ωστόσο χρονικό διάστημα, το αξίωμα του κεντρικού επιτρόπου της Πελοποννήσου. Μετά το τέλος της Ελληνικής Επανάστασης διετέλεσε μέλος της «Προσωρινής Δημογεροντίας» της Αθήνας (1831 - 1832), λιμενάρχης και υγειονόμος του Πειραιά (1833 - 1834) ενώ το 1835 ανέλαβε το νέο τότε αξίωμα του «δημαρχιακού παρέδρου» της Αθήνας.
Για αρκετά χρόνια ο Άγγελος Γέροντας αναλάμβανε αξιώματα στις δημοτικές αρχές της Αθήνας και υπήρξε από τα ιδρυτικά μέλη της «Φιλεκπαιδευτικής Εταιρείας» το 1836. Διετέλεσε δύο φορές δήμαρχος Αθηναίων, (26 Ιανουαρίου - 10 Ιουνίου 1837 και 6 Ιουλίου 1840 - 5 Σεπτεμβρίου 1840). Στο έργο του περιλαμβάνονται και σύντομα απομνημονεύματα τα οποία δημοσιεύτηκαν από το Δημήτριο Καμπούρογλου στα «Μνημεία της Ιστορίας των Αθηνών» (τομ. Γ’, 1892). 
Απεβίωσε το 1862. Ήταν παντρεμένος και είχε αποκτήσει απογόνους. Κόρες του ήταν η Πηγή Γέροντα, σύζυγος του Μιχαήλ Καλλιφρονά, και η Μαριάννα Σωτηριανού - Γέροντα, σύζυγος του Γρηγορίου Καμπούρογλου. Εγγονός του ήταν ο Ακαδημαϊκός Δημήτριος Καμπούρογλου. Αλλα τέκνα του Αγγέλου Γέροντα: Σωτηριανός, Ελευθέριος, Αχιλλέας και Ηρακλής, πρόξενος της Ελλάδας στην Προύσα της Τουρκίας. 

# Πηγές 

Ιωάννης Αρσένης (1891). Ποικίλη Στοά: Εθνικό Ημερολόγιο 1891. Αθήνα: Εκ του Τυπογραφείου των Καταστημάτων Ανέστη Κωνσταντινίδου. Αρχειοθετήθηκε από το πρωτότυπο στις 7 Φεβρουαρίου 2009. Ανακτήθηκε στις 6 Ιουνίου 2010. 
Δημητρίου Καμπούρογλου ''Μνημεία'' σελ. 302, 303, 304, 305.
Παρασκευόπουλος, Γεώργιος Π. (1907). Οι Δήμαρχοι των Αθηνών (1835-1907) : μετά προεισαγωγής περί δημογεροντίας. Αθήνα: Τυπ. Ρουφτάνη-Παππαγεωργίου.
