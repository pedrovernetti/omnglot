
## Clinton Hill

Clinton Hill (s. 19. huhtikuuta 1980 Johannesburg, Etelä-Afrikka) on australialainen pikajuoksija, jonka päämatka on 400 metrin juoksu.Hillin perhe muutti 1998 Etelä-Afrikasta Australiaan ja hän sai maan kansalaisuuden vuonna 2000. Seuraavana vuonna hän oli toinen Universiadien 400 metrillä ajalla 45,63. Vuoden 2002 Kansainyhteisön kisoissa hän oli kahdeksas 400 metrillä. Lisäksi hän oli mukana Australian 4 x 400 metrin viestijuoksujoukkueessa, joka sijoittui kisoissa viidenneksi. Kauden lopussa hän oli yleisurheilun maailmancupissa 400 metrillä viides. Pariisin MM-kisoissa 2003 Hill karsiutui välierissä ajalla 45,35. Seuraavana vuonna Ateenan olympialaisissa hän karsiutui henkilökohtaisen matkan alkuerissä, mutta oli mukana voittamassa olympiahopeaa maansa viestijoukkueessa. Hill loukkasi akillesjänteensä tammikuussa 2005, mikä piti hänet sivussa kilpakentiltä lähes koko loppuvuoden. Kansainyhteisön kisoissa 2006 hän karsiutui 400 metrin välierissä, mutta oli mukana Australian joukkueessa, joka voitti kultaa 4 x 400 metrin viestissä. Kauden lopussa hän juoksi yleisurheilun maailmancupissa 400 metrillä kahdeksanneksi.

# Ennätykset 

200 metrin juoksu: 21,76 (2001)
300 metrin juoksu: 34,20 (2006)
400 metrin juoksu: 45,06 (2006)
800 metrin juoksu: 1.52,20 (1998)

# Lähteet 

