
## Kotkan Titaanit

Kotkan Titaanit on kotkalainen vuonna 1974 perustettu jääkiekkoseura, joka on parhaimmillaan pelannut neljä kautta Suomen toiseksi korkeimmalla sarjatasolla. Titaanit pelaa kotiottelunsa KSOY Areenalla, jonne mahtuu lähes kaksi tuhatta (1958) katsojaa.

# Historia 

Titaanien edeltäjä oli Sunilan Sisu. Titaanit pelasi Suomen toiseksi korkeimmalla sarjatasolla kaksi kautta 1990-luvun puolessa välissä. Silloin se sijoittui kaudella 1995–1996 sijalle 11. ja seuraavalla kaudella sijalle 12. Suomi-sarjassa Titaanit pelasi sen perustamisesta 1999–2000 lähtien aina kauteen 2006–2007 asti. Kauden 2006–2007 päätteeksi seura voitti Suomi-sarjan mestaruuden ja nousi Mestikseen kaudeksi 2007–2008, missä se pelasi myös kauden 2008–2009.

# Nousu Mestikseen keväällä 2007 

Mestiskarsinnassa seura esitti varmoja otteita ja nousi Mestikseen yhden pisteen erolla ennen Kooveeta. Mestiskarsintojen aikana pelattiin myös Suomi-sarjan finaalit Titaanien ja Lempäälän Kisan kesken, joista toisen Titaanit voitti ja toisen pelasi tasan. Näin ollen voittojen ratkaistessa seurassa saatiin juhlia Suomi-sarjan mestaruutta. 
Titaanien kausi 2007–2008 Mestiksessä oli vaikea loukkaantumisten, pelaaja- ja valmentajavaihdosten takia, eikä kotkalaisjoukkue saanut missään vaiheessa runkosarjan aikana peliään kunnolla rullaamaan. Mestiksen karsinnoissa Titaanit sen sijaan esitti varmoja otteita ja säilytti paikkansa Mestiksessä myös kaudelle 2008–2009 lopulta varsin kivuttomasti, voittamalla koko karsintasarjan selkeällä erolla seuraavaan. 
Seuraavalla kaudella Titaanien vaikeudet jatkuivat ja joukkue joutui aloittamaan pelinsä kahdeksan ottelun mittaisella vierasputkella kotihallinsa jäädytyslaitteistoremontin takia. Kohtalaisesti alkanut pelisesonki kääntyi marras-joulukuun taitteessa, kotkalaisten hävitessä peräti 15 ottelua putkeen. Sen myötä paikka kevään karsintasarjassa yhdessä sarjajumboksi jääneen SaPKon kanssa varmistui. Karsinnoissa Titaanien ohi Mestikseen nousi RoKi ja Titaanit putosi takaisin Suomi-sarjaan.

# Putoaminen Suomi-sarjaan keväällä 2009 

Seuran miesten edustusjoukkue pelasi vielä kaudella 2009–2010 Suomi-sarjassa. Joulukuussa 2009 edustusjoukkuetta hallinnoinut Titaanit Hockey Oy meni kuitenkin konkurssiin, kun Mestis-kausilta oli kertynyt liikaa velkaa. Konkurssin vuoksi Titaanit menetti paikkansa Suomi-sarjassa, mutta pystyi kuitenkin pelaamaan kauden loppuun, kun uusi Kiekko-Titaanit Oy otti vastuulleen loppukauden kulut. Kauden 2011–2012 Titaanit aloitti jääkiekon II-divisioonan alkusarjassa, jossa se voitti kaikki 10 otteluaan nousten marraskuun alussa Suomi-sarjan karsintasarjaan. Sijoituttuaan karsintasarjassa toiseksi, varmisti joukkue itsensä Suomi-sarjan alkulohkoon kaudelle 2012–2013. Kiekko-Titaanit Oy ajautui konkurssiin kesällä 2013 ja luopui paikastaan Suomi-sarjassa. 

# Titaanit Akatemia 2013–2015 

Titaanit-nimen käyttöä jatkoi seuran juniorijaoston toimintaa hallinnoiva oma yhdistys Titaani-Juniorit ry. Seuran uusi edustusjoukkue Titaanit Akatemia aloitti Kymi-Saimaan alueen III-divisioonassa kaudella 2013–2014, jonka päätteeksi se nousi karsintojen kautta sarjaporrasta ylemmäs Eteläisen alueen II-divisioonaan. Myös seuraava kausi 2014–2015, joka päättyi lopulta välieräsarjan tappioon kauniaslaiselle GrIFK:lle, sujui kotkalaisjoukkueella vielä samalla nimellä sekä junioriorganisaation alla toimien, mutta kaudeksi 2015–2016 edustusjoukkueen toiminta eriytettiin takaisin oman yhdistyksensä, HK Titaanit ry:n, alle ja joukkueen nimeksi palasi jälleen perinteinen Titaanit.

# Nousu jälleen Suomen kolmanneksi korkeimmalle sarjatasolle keväällä 2016 

Titaanit ilmoitti heti kesällä 2015 uuden taustayhdistyksen julkistamisen yhteydessä tavoittelevansa Eteläisen alueen II-divisioonan mestaruutta sekä siitä avautuvaa nousumahdollisuutta Suomi-sarjaan. Kotkalaiset pelasivat varsin suvereenin kauden II-divisioonassa, häviten runkosarjan 26 ottelusta vain yhden normaalilla peliajalla sekä kaksi jatkoajalla/voittolaukauksilla. Pudotuspeleissä Titaanit marssi voitosta voittoon ja kaatoi lopulta kaksiosaisessa finaalisarjassa keravalaisen KJT Miehet voitoin 2-0.
Eteläisen alueen mestaruuden varmistamisen jälkeen Titaanit ehti jo hetken aikaa valmistautua Suomi-sarjan karsintoihin, kunnes Suomen Jääkiekkoliitto ilmoitti, ettei karsintojen toista vaihetta pelata ylöspäin halukkaiden seurojen vähyyden vuoksi. Samalla SJL kertoi, että Titaanit ja toinen nousuhalukas, jyväskyläläinen Liikunnan Riemu, pääsevät anomaan paikkaa Suomi-sarjaan kaudeksi 2016–2017, mikäli liiton määräämät lisenssiehdot täyttyvät.
Lopulta toukokuun 12. päivä tuli tieto, että niin Titaanit kuin Riemukin on hyväksytty mukaan Suomi-sarjaan kaudeksi 2016–2017 yhdessä 14 muun joukkueen kanssa.

# Kuvia 

# Saavutukset 

Suomi-sarjan mestaruus 2007.
Kymi-Saimaan alueen III-divisioonan mestaruus 2014.
Eteläisen alueen II-divisioonan mestaruus 2016.

# Titaanien jäädytetyt pelinumerot 

15 – Auvo Grönholm
22 – Mika Iltola

# Kasvatit SM-liigassa 

Jesse Espo
Ossi-Petteri Grönholm
Joona Harjama
Marko Kupari
Rasmus Kupari
Ossi Louhivaara
Oskari Salminen
Toni Suuronen

# Lähteet 

# Aiheesta muualla 

Titaanien kotisivu
