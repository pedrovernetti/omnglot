
## Mary Tyler Moore

Mary Tyler Moore (29. joulukuuta 1936 Brooklyn, New York – 25. tammikuuta 2017 Greenwich, Connecticut) oli yhdysvaltalainen näyttelijä. Hänet tunnetaan ehkä parhaiten vuosien 1970–1977 tv-sarjasta Mary Tyler Moore Show, mutta jo 1960-luvulla hän saavutti menestystä roolillaan Dick Van Dyke Show’ssa. 

# Ura 

Vuonna 1970 alkanutta Mary Tyler Moore Show’ta pidetään merkkipaaluna amerikkalaisessa televisiohistoriassa. Siinä päähenkilö oli ensi kertaa itsenäinen, työssä käyvä nainen, joka työskenteli heikosti menestyvän televisioaseman uutistuottajana. Seitsemän tuotantokautensa mittaan se vaikutti muidenkin komediasarjojen tason paranemiseen ja tuotti ennätykselliset 29 Emmy-palkintoa.Moorelle myönnettiin seitsemän Emmy-palkintoa, kolme Golden Globea ja lisäksi vuonna 1980 Tony-palkinto. Hän esiintyi vuosien varrella television ohella näyttämöllä ja elokuvissa. Hän näytteli hyvin toimeentulevan lähiöperheen rakkaudetonta äitiä elokuvassa Tavallisia ihmisiä (1980); rooli toi Moorelle Oscar-ehdokkuuden.
Screen Actors Guild antoi Moorelle elämäntyöpalkinnon vuonna 2012. Vuonna 2002 hänen kunniakseen paljastettiin veistos Minneapolisissa, joka oli Mary Tyler Moore Show’n tapahtumapaikka. Moorella on tähti Hollywood Walk of Famella. Häneltä on julkaistu omaelämäkerta After All (1996).

# Yksityiselämä 

Moore oli kolmesti naimisissa. Puolisot ovat aikajärjestyksessä Richard Meeker, Grant Tinker ja Robert Levine. Kolmas avioliitto Levinen kanssa kesti vuodesta 1983 Mooren kuolemaan saakka. Moore teki myös hyväntekeväisyystyötä mm. diabetestietoisuuden kasvattamiseksi; hän oli itse diabeetikko. Hänellä oli yksi poika, Richie, joka kuoli tapaturmaisesti vuonna 1980.

# Valikoitu filmografia 

X-15 lähtövalmis (X-15, 1961)
Moderni Millie (Thoroughly Modern Millie, 1967)
Ei niin pahaa ettei jotain hyvääkin (What's So Bad About Feeling Good?, 1968)
Tavallisia ihmisiä (Ordinary People, 1980)
Vain kuusi viikkoa (Six Weeks, 1982)
Ystävien kesken (Just Between Friends, 1986)
Sikasiistit sukujuuret (Flirting with Disaster, 1996)
Tulsa - valheiden kaupunki (Keys to Tulsa, 1997)
Synnytystuskia (Labor Pains, 2000)
Cheats - mestarihuijarit (Cheats, 2002)

# Lähteet 

# Aiheesta muualla 

Mary Tyler Moore NNDB:ssä
