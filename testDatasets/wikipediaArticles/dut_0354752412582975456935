
## Hoogstraat

De Hoogstraat is een van de oudste straten van Rotterdam. Het is een tamelijk smalle winkelstraat. Er is ook een klein hoogteverschil met de omgeving, maar nauwelijks opvallend.
De Hoogstraat liep van oudsher in een rechte lijn, vanaf de Oostpoort de hele stad door, over de dam in de Rotte waar de stad naar is vernoemd. Het traject is deel van de oude zeewering, Schielands Hoge Zeedijk, die van Vlaardingen tot aan Gouda loopt. Tot de verhuizing naar de Coolsingel in 1920 stond het stadhuis aan de Hoogstraat.
Na het bombardement van 1940 is het gedeelte van de Hoogstraat tussen Binnenrotte en Oostplein verlegd, zodat er nu een knik in de Hoogstraat zit. In het westen komt de straat nu uit op het Beursplein dat in 1995 werd verrijkt met de Beurstraverse (de 'Koopgoot'). In de loop der tijd na de Tweede Wereldoorlog is de helft van de Hoogstraat van de Binnenrotte tot de Coolsingel ingericht als voetgangersgebied.
Aan de Hoogstraat is de Centrale Bibliotheek gevestigd in een markant gebouw van Jaap Bakema en Hans Boot.

# Wijde Kerkstraat 

Vanaf de Hoogstraat is er een doorsteek Wijde Kerkstraat die leidt naar het Grotekerkplein, het plein voor de ingang van de 15e-eeuwse Laurenskerk grenst. De Wijde Kerkstraat ontstond door de verbreding van de Wijde Kerksteeg aan het einde van de 19e eeuw. Bij de verbreding werd het "huisje van Erasmus" afgebroken, waar Erasmus in 1466 zou zijn geboren. De nieuwbouw, een bedrijfsgebouw van de textielhandel A.J. Polak & Zonen aan de Hoogstraat, kreeg een nostalgische zijgevel in middeleeuwse stijl die de herinnering aan het Erasmushuisje levendig moest houden. Kort voor de Eerste Wereldoorlog nam Abraham Tuschinski het pand over van bakkerij Brandts om er zijn Thalia-bioscoop in te vestigen. De deur van het Erasmushuisje werd ingang naar de kantoren van Tuschinski.

# Korte Hoogstraat 

De Korte Hoogstraat is de dwarsverbinding aan het einde naar de Blaak. Het is nu een al even historische straat met het enig overgebleven 17e-eeuwse gebouw in de stad, het Schielandshuis, gebouwd voor het hoogheemraadschap Schieland, hier tegenover staat een borstbeeld van Pim Fortuyn. Op 6 mei 2012, tien jaar na de moord, kreeg dat gedeelte van de Korte Hoogstraat om 18.00 uur de naam Pim Fortuynplaats. De Korte Hoogstraat heette tot in de 19e eeuw nog Schiedamsedijk.

# Fotogalerij 

 

# Externe links 

Hoogstraat op Stadsarchief Rotterdam
De Hoogstraat - tot het bombardement, reconstructie bij NRC Handelsblad
