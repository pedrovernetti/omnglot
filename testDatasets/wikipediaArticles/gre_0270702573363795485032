
## Κινέτα Αττικής

Η Κινέτα είναι παραθαλάσσιος οικισμός της Δυτικής Αττικής που βρίσκεται κατά μήκος της Εθνικής οδού Αθηνών-Κορίνθου, 56 χιλιόμετρα δυτικά της Αθήνας. Είναι χτισμένη στις ακτές του Σαρωνικού, λίγο δυτικότερα της Κακιάς Σκάλας (Σκυρωνίδες Πέτρες), κάτω από τα Γεράνεια Όρη. Η Κινέτα διαθέτει μία από τις μεγαλύτερες παραλίες του βόρειου Σαρωνικού, κάτι που την έκανε δημοφιλή τόπο παραθερισμού των κατοίκων της Αττικής ήδη από την δεκαετία του 1960. Μετά την δεκαετία του 1980 άρχισε να αποκτάει μόνιμους κατοίκους που αυξήθηκαν ακόμα περισσότερο τις επόμενες δεκαετίες. Η Κινέτα ανήκει στο Δήμο Μεγαρέων και ο πληθυσμός της ανέρχεται σε 1.446 κατοίκους, σύμφωνα με την Απογραφή του 2011.

# Ιστορικά στοιχεία 

Η Κινέτα αναφέρεται σε βιβλίο του 1833 ως μικρό χωριό με Αρβανίτικο πληθυσμό. Η ονομασία της θεωρείται πως προέρχεται από το Αλβανικό kënetë, που σημαίνει βάλτος και οφείλεται στους μικρούς βάλτους που σχηματίζονταν στο παρελθόν στην περιοχή κοντά στην παραλία. 
Στις 23 Ιουλίου 2018, έπειτα από πυρκαγιά που ξέσπασε στην ευρύτερη περιοχή της Κινέτας η οποία ξεκίνησε από πευκόφυτη έκταση στα Γεράνεια Ορη, καταστράφηκαν δεκάδες σπίτια και κάηκαν τεράστιες εκτάσεις δάσους. Τα ξημερώματα της 25ης Νοεμβρίου 2019, η Κινέτα επλήγη από τις σοβαρές πλημμύρες που προκλήθηκαν από ισχυρές βροχοπτώσεις τη διάρκεια της νύχτας και είχαν ως αποτέλεσμα την καταστροφή πολλών σπιτιών, καταστημάτων και διαφόρων επιχειρήσεων. Οι δρόμοι της γέμισαν με τόνους μπάζων, λάσπης και φερτών υλικών και παρέσυραν στο πέρασμα τους αυτοκίνητα και πολλά ακόμη αντικείμενα.

# Παραπομπές 

