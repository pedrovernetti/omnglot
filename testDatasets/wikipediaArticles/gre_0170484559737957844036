
## Pretty Woman

H Pretty Woman είναι αμερικανική αισθηματική κομεντί, παραγωγής 1990 σε σκηνοθεσία Γκάρυ Μάρσαλ. Πρωταγωνιστούν οι Τζούλια Ρόμπερτς και Ρίτσαρντ Γκιρ. Η ταινία αφηγείται την ιστορία της Βίβιαν Γουόρντ, μιας πόρνης πολυτελείας στο Χόλιγουντ, που προσλαμβάνεται από τον Έντουαρντ Λούις, έναν πλούσιο επιχειρηματία, ως συνοδός του σε διάφορες επαγγελματικές και κοινωνικές εκδηλώσεις και της σχέσης που αναπτύσσεται μεταξύ τους.
Αρχικά η ταινία προοριζόταν να είναι ένα σκοτεινό δράμα με θέμα την πορνεία στο Λος Άντζελες, αλλά αργότερα μετατράπηκε σε ρομαντική κωμωδία με μεγαλύτερο προϋπολογισμό. Το Pretty Woman ήταν μια τεράσtια εισπρακτική επιτυχία και μία από τις μεγαλύτερες της δεκαετίας του 1990. Μέχρι και σήμερα καταλαμβάνει την 4η θέση στον κατάλογο με τις μεγαλύτερες εισπράξεις στο είδος της ρομαντικής κομεντί, με συνολικό box office 463,4 εκατομμύρια δολάρια παγκοσμίως.Η Ρόμπερτς βραβεύτηκε με Χρυσή Σφαίρα και έλαβε υποψηφιότητα για Όσκαρ Α' Γυναικείου Ρόλου για την ερμηνεία της.

# Πλοκή 

Ο Έντουαρντ Λούις, ένας επιτυχημένος επιχειρηματίας, κάνει μια βόλτα στη λεωφόρο Μπούλεβαρντ του Χόλυγουντ. Εκεί συναντά την ιερόδουλη Βίβιαν. Μετά από συζήτηση, ο Έντουαρντ την προσλαμβάνει ως τη συνοδό του σε διάφορες κοινωνικές εκδηλώσεις για μία εβδομάδα. Η Βίβιαν του λέει ότι θα του κοστίσει κάτι τέτοιο και τότε αυτός της δίνει 3.000 δολάρια. Η Βίβαν δέχεται. 
Τότε αποφασίζει να πάει για ψώνια. Η υπάλληλος όμως στο κατάστημα της φέρεται πολύ άσχημα εξαιτίας της άσεμνης εμφάνισής της. Αρχικά και ο μάνατζερ του ξενοδοχείου, Μπέρναρντ Τόμσον, είναι επιφυλακτικός μαζί της, γρήγορα όμως θα γίνει φίλος της και θα τη βοηθήσει να αγοράσει φόρεμα και θα την προπονήσει στους καθώς πρέπει τρόπους που πρέπει να έχει σε ένα δείπνο. Η Βίβιαν θα αναφέρει τον εξευτελισμό της στο κατάστημα ρούχων στον Έντουαρντ και τότε εκείνος θα την πάει για ένα shopping therapy και τέλος θα περάσουν από το συγκεκριμένο μαγαζί λέγοντας στην πωλήτρια πως έκανε ένα τεράστιο λάθος.
Την επόμενη μέρα ο Έντουαρντ πηγαίνει τη Βίβιαν σε ένα ματς πόλο για επαγγελματικούς λόγους. Εκεί η Βίβιαν πιάνει κουβέντα με τον Ντέιβιντ Μορς, το εγγονό του ανθρώπου που θέλει ο Έντουαρντ να κάνει δουλειές. Ο Φίλιπ, συνέταιρος του Έντουαρντ, φοβάται μήπως η Βίβιαν είναι κατάσκοπος και ο Έντουαρντ τον καθησυχάζει λέγοντάς του πως γνωρίστηκαν. Τότε ο Φίλιπ πηγαίνει στη Βίβιαν και την προσβάλλει. Όταν γυρνάνε στο ξενοδοχείο, η Βίβιαν είναι έξαλλη με τον Έντουαρντ που μίλησε στον Φίλιπ γι' αυτήν και σκοπεύει να φύγει. Ο Έντουαρντ τότε της ζητά συγνώμη και την πείθει να μείνει για το υπόλοιπο της εβδομάδας.
Ο Έντουαρντ φεύγει νωρίς από τη δουλειά την επόμενη μέρα και πηγαίνει τη Βίβιαν να ακούσουν όπερα. Εκείνη συγκινείται με το έργο. Όταν επιστρέφουν, οι δυο τους κάνουν έρωτα, περισσότερο σε προσωπικό επίπεδο παρά σε επαγγελματικό. Το επόμενο πρωί ο Έντουαρντ προσφέρεται να της αγοράσει ένα διαμέρισμα για να συνεχίσει να τη βλέπει. Εκείνη προσβάλλεται λέγοντας πως αυτό δεν είναι το παραμύθι που επιθυμεί. Εκείνος φεύγει για δουλειά χωρίς να επιλύουν την κατάσταση. Αργότερα επισκέπτεται τη Βίβιαν η φίλη της Κιτ, η οποία αντιλαμβάνεται ότι η Βίβιαν έχει ερωτευτεί τον Έντουαρντ, η ίδια όμως το αρνείται.
Ο Έντουαρντ είναι έτοιμος να κλείσει τη συμφωνία με τον Μορς. Τότε αντιλαμβάνεται το χρόνο που πέρασε με τη Βίβιαν και ότι του άλλαξε τελείως τη ζωή. Αποφασίζει να μην κλείσει τη συμφωνία. Ο Φίλιπ τότε πηγαίνει στο ξενοδοχείο και κατηγορεί τη Βίβιαν ότι του άλλαξε τα μυαλά και τη χτυπάει. Εκείνη τη στιγμή επιστρέφει ο Έντουαρντ και λέει στο Φίλιπ να φύγει. 
Η Βίβιαν φεύγει και πηγαίνει πίσω στο σπίτι με την Κιτ και ετοιμάζει τις βαλίτσες για να πάει στο Σαν Φρανσίσκο. Τότε εμφανίζεται ο Έντουαρντ με μια άσπρη λιμουζίνα και σκαρφαλώνει στις σκάλες εξόδου κινδύνου με ένα τριαντάφυλλο στο στόμα του. Οι δύο τους φιλιούνται.

# Ηθοποιοί και χαρακτήρες 

Ρίτσαρντ Γκιρ στο ρόλο του Έντουαρντ Λούις
Τζούλια Ρόμπερτς στο ρόλο της Βίβιαν Γουόρντ
Ραλφ Μπέλαμι στο ρόλο του Τζέιμς Μορς
Τζέισον Αλεξάντερ στο ρόλο του Φίλιπ Στάκι
Λόρα Σαν Τζιάκομο στο ρόλο της Κιτ
Άλεξ Χάιντ-Γουάιτ στο ρόλο του Ντέιβιντ Μορς
Έιμι Γιάσμπεκ στο ρόλο της Ελίζαμπεθ Στάκι
Έκτορ Ελιζόντο στο ρόλο του Μπερνάρντ Τόμσον

# Παραγωγή 

# Πρώτα στάδια 

Στην αρχή το Pretty Woman προοριζόταν για ένα σκοτεινό δράμα που θα απεικόνιζε την πορνεία στο Λος Άντζελες. Η σχέση της Βίβιαν και του Έντουαρντ δεν ήταν τόσο ρομαντική, με τη Βίβιαν να είναι εθισμένη στα ναρκωτικά και μέρος της συμφωνίας με τον Έντουαρντ ήταν να απέχει από αυτά για μια εβδομάδα. Αυτή το δέχτηκε γιατί χρειαζόταν τα λεφτά για να πάει στη Ντίσνεϋλαντ. Το στόρι τέλειωνε με τον Έντουαρντ να την πετάει έξω από το αυτοκίνητο και τη Βίβιαν μαζί με της φίλη της να επιβιβάζονται στο λεωφορείο για Ντίσνεϋλαντ. Αυτά τα στοιχεία θεωρήθηκαν από την παραγωγό Λόρα Ζίσκιν ότι θα έκαναν αντιπαθητικό το χαρακτήρα της Βίβιαν και μερικά αφαιρέθηκαν και άλλα ενσωματώθηκαν στο χαρακτήρα της φίλης της, Κιτ.Το Pretty Woman έχει ομοιότητες με το μύθο του Πυγμαλίωνα και συγκεκριμένα με το ομότιτλο θεατρικό του Τζορτζ Μπερνάρντ Σο. Τότε ο πρόεδρος της Walt Disney Pictures Τζέφρεϊ Κάτζενμπεργκ ζήτησε η ταινία να ξαναγραφτεί από την αρχή σαν ένα μοντέρνο παραμύθι του σήμερα με στοιχεία love story, σε αντίθεση με το σκοτεινό δράμα που ήταν γραμμένο αρχικά. Το πρότζεκτ προτάθηκε τότε στην Touchstone Pictures και ξαναγράφτηκε σαν ρομαντική κομεντί. Ο αρχικός τίτλος της ταινίας ήταν $3,000, ωστόσο ο τίτλος άλλαξε καθώς τα στελέχη της Touchstone θεώρησαν ότι ο τίτλος ακουγόταν σαν ταινία επιστημονικής φαντασίας.

# Κάστινγκ 

Το κάστινγκ του Pretty Woman ήταν μια μεγάλη διαδικασία. Ο Γκάρυ Μάρσαλ αρχικά ήθελε τον Κρίστοφερ Ριβ για το ρόλο του Έντουαρντ και ο Αλ Πατσίνο απέρριψε το ρόλο. Ο Πατσίνο μάλιστα έκανε και δοκιμαστικό με τη Ρόμπερτς πριν αποφασίσει να μη δεχτεί να παίξει. Έτσι ο ρόλος κατέληξε στον Ρίτσαρντ Γκιρ.
Η Τζούλια Ρόμπερτς δεν ήταν η αρχική επιλογή για το ρόλο της Βίβιαν και το στούντιο δεν την ήθελε. Ο Μάρσαλ ήθελε την Κάρεν Άλλεν. Όταν τον απέρριψε, ο ρόλος προτάθηκε στη Μόλι Ρίνγκγουολντ, η οποία δεν τον δέχτηκε επειδή δεν ένιωθε άνετα με το περιεχόμενο του σεναρίου και δεν ήθελε να παίξει μία πόρνη. Αργότερα σε συνεντεύξεις της, δήλωσε μετανιωμένη για την επιλογή της. Η Γουϊνόνα Ράιντερ έκανε δοκιμαστικό αλλά θεωρήθηκε πολύ νέα για το ρόλο. Η Τζένιφερ Κόνελι δεν πήρε το ρόλο για τον ίδιο ακριβώς λόγο.Η Μεγκ Ράιαν, την οποία ήθελε πολύ ο Μάρσαλ, απέρριψε το ρόλο. Το ίδιο έκανε και η Μισέλ Φάιφερ επειδή δεν της άρεσε ο "τόνος" του σεναρίου. Η Ντάρυλ Χάνα είπε όχι επειδή θεωρούσε ότι ο ρόλος ήταν εξευτελιστικός προς τις γυναίκες. Η Τζένιφερ Τζέισον Λι έκανε δοκιμαστικό αλλά αργότερα απέρριψε το ρόλο γιατί βρήκε το σενάριο σεξιστικό. Τότε ήρθε η σειρά της 22χρονης σχετικά άγνωστης τότε Τζούλια Ρόμπερτς.

# Box office 

Με προϋπολογισμό 14 εκατομμύρια δολάρια, η ταινία άνοιξε στην 1η θέση το πρώτο της σαββατοκύριακο με εισπράξεις 11,2 εκατομμύρια δολάρια. Στις ΗΠΑ συνολικά απέφερε 178,4 εκατομμύρια δολάρια και στον υπόλοιπο κόσμο 285 εκατομμύρια δολάρια. Παγκοσμίως συγκέντρωσε 463,4 εκατομμύρια δολάρια. Το 1990 ήταν η 4η μεγαλύτερη εισπρακτική επιτυχία στην Αμερική και η 3η παγκοσμίως.

# Βραβεία & Υποψηφιότητες 

# Παραπομπές 

# Εξωτερικοί σύνδεσμοι 

Pretty Woman στο IMDb
