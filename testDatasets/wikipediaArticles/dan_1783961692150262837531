
## Toftlund

Toftlund (tysk: Toftlund) er en by i Sønderjylland med 3.258 indbyggere (2019), beliggende i Toftlund Sogn 35 kilometer nordøst for Tønder og 30 kilometer nordvest for Aabenraa. Byen ligger i Tønder Kommune og tilhører Region Syddanmark.
Byen rummer bl.a. folkeskole, Toftlund Kirke, sportsanlæg, golfbane, højskole, daginstitutioner, studenterkursus, kostskole samt et bredt udvalg af butikker.
Det nuværende Toftlund har historisk været to byer – Herrested og Toftlund, men byerne er i dag vokset sammen. Fra 1864 til 1920 var Toftlund tysk og fungerede som administrationsby. Fra 1904 til 1939 havde byen jernbaneforbindelse til Haderslev. Mange af byens bygninger er opført af tyskerne i årene op til 1. verdenskrig.
Hofmarskal Ove Ullerup-Petersen og komiker Thomas Warberg er født og opvokset i Toftlund.
Tidligere var byen beliggende i Nørre-Rangstrup Kommune under Sønderjyllands Amt.

# Brundtlandby 

I 1990 indledte Toftlund et samarbejde med den slesvig-holstenske by Bredsted om energibesparelser med EU-støtte, og Toftlund blev udnævnt til Danmarks første Brundtlandby.
Brundtlandcenter blev opført syd for byen, hvor forskellige virksomheder med specialer indenfor energibesparende produktion har haft til huse.

# Se også 

Vandtårnet i Toftlund

# Eksterne henvisninger 

Tønder Kommune
Nørre Rangstrup Kommune: Bevaringsværdige bygninger og byrum (2005)

# Kilder 

# Galleri 

