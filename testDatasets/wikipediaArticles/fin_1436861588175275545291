
## Teersalo

Teersalo on kylä Livonsaaren etelärannalla Velkualla, Naantalin kaupungissa. Teersalossa on omakoti- ja rivitaloaluetta ja asukkaita on noin 100. Teersalossa sijaitsee suurin osa Livonsaaren palveluista ja yhdessä Palvan saaren kanssa se muodostaa suurimman osan Velkuan palveluista.
Teersalossa sijaitsi ennen Länsi-Rannikon Kala Oy:n kalasatama. Vuonna 2005 käytössä oli vielä pakasteluolat kaloille. Teersalossa järjestettäviä kesätapahtumia ovat muun muassa Velkuapäivät, Muinaistulien yö ja Salakuljettajan yö.

# Palvelut 

Teersalossa sijaitsevat kaupalliset palvelut kuten pieni kauppa, posti ja kaksi ravintolaa: 140-paikkainen Wanha Salakuljettaja ja 180-paikkainen Rantaklubi. Alueella sijaitsevassa Palvelukeskus Kummelissa on Naantalin kaupunginkirjaston sivukirjasto Velkuan kirjasto, päiväkoti, terveysasema, lounaskahvila, palveluasuntoja ja kaupungin yhteispalvelupiste. Lisäksi Teersalossa on vierasvenesatama, polttoaineautomaatti veneille ja autoille, sekä Naantalin kaupungin ylläpitämä uimaranta, matonpesupaikka ja leikkikenttä.Ravintola Wanhan Salakuljettajan terassialueella on esiintymislava, jossa kesäisin esiintyy tunnettuja artisteja. Ravintola ylläpitää Teersalon vierasvenesatamaa, johon kuuluu myös viisi kesällä 2017 valmistunutta vuokramökkiä.

# Liikenne 

Teersaloon mantereelta johtava tie on yhdystie 1931 eli Velkuantie. Tie päättyy Teersalon lossirantaan, josta matka jatkuu lossilla Palvan saareen 1 kilometrin pituista lossireittiä pitkin. Lossi pystyy kuljettamaan noin 10 henkilöautoa kerralla. Teersaloon kulkee TLO:n linja-autoreitti Turusta, Raision ja Maskun kautta. Lisäksi Teersalosta on palveluliikennelinja Naantaliin. Yhteysalus M/S Kivimo liikennöi Teersalosta sen eteläpuolisiin lähisaariin. Teersalosta on päässyt myös Taivassalon Hakkeenpäähän kesäisin Merenkulkulaitoksen yhteysaluksella. Reitti on osa Saariston Rengastietä.

# Puistot 

Teersalossa sijaitsee kaksi puistoa. Rantapuisto valmistui kesällä 2007 Teersalon rantaan. Sen alueelle on istutettu painolastikasveja, esihistoriallisella tai keskiajalla Suomeen saapuneita kasveja sekä alkuperäiskasveja. Alueelle rakennettiin pieni tori. Torin laatoissa on merensinistä sävyä ja kivien sekä kasvien asettelu toistaa saariston merenrantaa. Kasvilajeja puistossa on yli 35, joista suurin osa perennoita, mutta myös muutamia puita ja pensaita löytyy. Puistossa kasvavia lajeja ovat muun muassa masmalo, maahumala ja verikurjenpolvi.Palvelukeskus Kummelin rannassa on vuonna 2001 rakennettu pieni saaristokasvitarha. Puutarhassa on saariston niityillä ja kedoilla esiintyviä kasveja istutettuina kasvipenkkeihin. Paikalle on pystytetty opastaulu, jossa kerrotaan eri luonnonkasveista.

# Lähteet 

# Aiheesta muualla 

Velkua, Teersalon rantavyöhykkeen kehittämissuunnitelma Naantali kaupunki
