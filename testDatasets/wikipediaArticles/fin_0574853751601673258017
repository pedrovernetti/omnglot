
## Lusaka

Lusaka on Sambian pääkaupunki ja myös suurin kaupunki. Pääkaupunkina se on ollut Sambian itsenäistymisestä (1964) lähtien. Siellä oli vuonna 2010 noin 1,7 miljoonaa asukasta, arvo vuodelle 2018 oli 2,5 miljoonaa. Kaupungin väkiluku kasvaa nopeasti. Kaupungissa puhutaan yleisimmin englantia ja njandžaa. 

# Historia 

Kaupungin perustivat eurooppalaiset uudisasukkaat vuonna 1905, kun seudulle vedettiin rautatie. Hyvien liikenneyhteyksiensä ja keskeisen sijaintinsa takia siitä tuli Britannian "pohjois-Rhodesiaksi" kutsuman siirtomaan pääkaupunki vuonna 1935.Vuonna 1964 siitä tuli vasta itsenäistyneen Sambian pääkaupunki. Itsenäistymisen jälkeen on kaupungin väkiluku kasvanut nopeasti. Vuotta ennen itsenäistymistä, 1963, kaupungin väkiluku oli 123 146 henkilöä ja vuonna 1969 265 425 henkilöä. Itsenäistymisen jälkeen aloitettiin asuntojen rakentamisohjelma, jonka puitteissa rakennettiin ajanmukaisia asuntoja hallinnon ja kupariteollisuuden työntekijöille. Yliopisto avattiin vuonna 1966.
1. maaliskuuta 1999 Lusakassa räjäytettiin neljä pommia, joista yksi tuhosi Angolan lähetystön.

# Maantiede, ilmasto ja nähtävyydet 

Lusaka sijaitsee maan eteläosassa 1300 metrin korkeudessa kalkkikivitasangolla suurten pohjoiseen (Tansaniaan), etelään, itään (Malawiin) ja länteen kulkevien valtateiden risteyksessä.Korkean sijainnin takia siellä on varsin miellyttävä ilmasto: kesällä lämpötilat ovat 20-32 astetta, talvella 10-26 astetta. Kosteus on yleensä alle 40%.Sambian jalkapallomaajoukkue pelaa kotiottelunsa Independence Stadiumilla.

# Koulutus 

Sambian suurin yliopisto, University of Zambia, sijaitsee Lusakassa. Lusakassa toimivat myös Sambian parhaimmiksi mainitut koulut kuten kansainvälinen koulu (International School of Lusaka) ja Rhodes Park School jota käyvät maan poliittiseen eliittiin kuuluvien perheiden lapset. 

# Liikenne 

Tanzaania Zambia Railway johtaa Kapiri Mposhista Lusakan pohjoispuolelta Dar-es-Salaamiin. Kiinalaiset rakensivat sen 1970-luvulla.Kaupunkia palvelee Kenneth Kaundan kansainvälinen lentoasema, joka sijaitsee 27 kilometriä kaupungin keskustasta itään.Lusakassa minibussit toimittavat julkisen liikenteen virkaa. Viralliset taksit tunnistaa oranssista raidasta.

# Lähteet 

# Aiheesta muualla 

 Kuvia tai muita tiedostoja aiheesta Lusaka Wikimedia CommonsissaLusakan kaupunki – virallinen sivu (englanniksi)
