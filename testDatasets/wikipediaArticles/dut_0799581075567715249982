
## Herongen

De voormalige Vliegbasis Venlo-Herongen werd tussen oktober 1940 en maart 1941 aangelegd als Duitse Fliegerhorst op de Groote Heide bij Venlo en kreeg de naam Fliegerhorst Venlo.

# De Fliegerhorst 

Sinds 1913 lag op deze locatie al een bescheiden Nederlands vliegkamp dat door de Duitsers werd uitgebouwd tot een complex van in totaal 1075 hectare op het grondgebied van de Nederlandse gemeente Venlo en de (huidige) Duitse gemeentes Nettetal en Straelen. Het complex met twee startbanen van 1450 meter en één van 1200 meter was uitgerust met de modernste veiligheidsinstallaties, radioapparatuur en nachtverlichting met 2000 lampen. Door de Fliegerhorst liep een netwerk van wegen met een totale lengte van 48 kilometer tussen hangars, onderkomens, werkplaatsen, casino's (legeringsgebouwen voor officieren waar bovendien voorzieningen zijn getroffen om te kunnen eten, baden, studeren en recreëren), voetbal- en tennisvelden.
Tussen januari 1943 en augustus 1944 werden 75 à 100 aanvallen door Mosquito's op de Venlose basis uitgevoerd waarbij een groot deel van de bommen buiten de vliegbasis is neergekomen. Op 3 september 1944 werd de vliegbasis volledig verwoest in een gecoördineerde actie van honderden Britse vliegtuigen.

# Yankee 55 

Nadat de Duitsers waren vertrokken, namen de Amerikanen de vliegbasis over. De naam werd direct veranderd in Yankee 55. De Amerikanen bouwden op de grotendeels verwoeste vliegbasis een enorm tentenkamp, die zij Venlo Hilton noemden. De vliegbasis zelf werd weer opnieuw opgebouwd.

# Huidige situatie 

Na de Tweede Wereldoorlog werden de overblijfselen van de vliegbasis, met uitzondering van de luchtverkeerstoren met naastgelegen commandobunker en één hangar, opgeruimd. Op het Nederlandse deel van de voormalige vliegbasis maakt de Venlose Zweefvliegclub gebruik van het terrein ten zuiden van de start- en landingsbanen; een oude hangar doet dienst als onderkomen. De oude luchtverkeerstoren - die onder monumentenzorg staat - wordt gebruikt als klimmuur. De rest van het terrein is een natuurgebied, Groote Heide geheten.
Op het Duitse deel heeft de Bundeswehr een depot en oefenen NAVO-militairen. Het grootste deel van het terrein is vrij toegankelijk en ruïneresten herinneren aan het verleden.

# De Förderverein 

De Förderverein Ehemaliger Fliegerhorst Venlo e.V. is een Nederlands-Duits initiatief met de bescherming en het behoud van de historische overblijfselen van de vliegbasis als doel. Op het terrein worden rondleidingen georganiseerd.

# Zie ook 

Schijnvliegveld Schandelo
Bombardementen op Venlo
Groote Heide (Venlo)
Lijst van rijksmonumenten in Venlo

# Fotogalerij 

# Externe links 

Förderverein Ehemaliger Fliegerhorst Venlo e.V.
Fotoalbum van de overblijfselen van de vliegbasis
Foto's en kaarten van de Fliegerhorst Venlo-Herongen in 2010[dode link]
Filmpje op NPO Geschiedenis
Historie Venlo, bombardement op de vliegbasis
Lezingen en rondleidingen vliegveld Venlo
