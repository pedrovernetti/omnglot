
## Steen Hildebrandt

Steen Hildebrandt (født 22. januar 1944 i Gram, Sønderjylland) er Ph.D. og professor emeritus på Aarhus Universitet og adjungeret professor på CBS og Aalborg Universitet.

# Karriere 

Han gik på Aalborg Handelsgymnasium fra 1961 til 1963, og fortsatte derefter på Handelshøjskolen i Aarhus. Han blev cand.merc i 1968, og fik sin Ph.D. i 1974 med en afhandling om implementering af styringsmodeller.I perioden 1991-2014 var han professor i organisations- og ledelsesteori på Institut for Organisation og Virksomhedsledelse på Handelshøjskolen i Aarhus, senere Aarhus Universitet. Han har publiceret afhandlinger og videnskabelige artikler i danske og udenlandske tidsskrifter og fagblade. Hans videnskabelige arbejder handler om ledelse, organisationsteori, operationsanalyse, implementering, videnskabelig metode, kvalitets- og forandringsledelse mm. Han har beskæftiget sig med og publiceret bøger og artikler om den såkaldte Teori U udviklet af MIT-professor Otto Scharmer.
Han har modtaget flere priser for sin forskning og formidling. Senest fik han i 2018 tildelt Statens Kunstfonds Faglitterære pris. I ti år valgt som den bedste MBA-underviser. Han har været medlem af flere virksomhedsbestyrelser inden for produktion, service, handel, uddannelse og rådgivning. Han har været partner i og formand for bestyrelsen for rådgivningsvirksomhederne Ankerhus A/S, Århus og Hildebrandt & Brandi A/S, København og Aarhus. Han har været knyttet til Danmarks Radio, Morgenavisen Jyllands-Posten, Aarhus Stiftstidende, Dagbladet Børsen, Berlingske Tidende, Kristeligt Dagblad og Mandag Morgen som fagredaktør, kronikør, anmelder og kommentator.Han er forfatter til, redaktør og medredaktør af samt medforfatter til en lang række bøger, artikler, rapporter mm. Medlem af forskellige tænketanke, nævn og råd. Tidligere vismand i Det nationale kompetenceråd. Han er knyttet til, medlem af bestyrelsen for, formand for bestyrelsen for og medlem af advisory board for forskellige sociale institutioner, initiativer, foreninger mm. Han er en meget benyttet foredragsholder om ledelses- og samfundsmæssige emner og temaer. Formand for Folketingets 2030-Panel. Har siden 2015 arbejdet med FN's 17 verdensmål i en række forskellige sammenhænge, bl.a. som foredragsholder, forfatter og medlem af advisory boards mm.
I 2004 stiftede han i samarbejde med Søren Brandi rådgivningsvirksomheden Hildebrandt & Brandi P/S, Århus og København. Hildebrandt er slået til ridder af Dannebrogsordenen. Han er og har været medlem af en række bestyrelser, fx Kaos Piloterne i Århus, Foreningen Børns Livskundskab, Kvindemuseet i Aarhus, Chora 2030, Danmarks Økologiske Jordbrugsfond, Dansk Økojord A/S, Ankerhus A/S, Merkur Bank, OPUS A/S. Han er gift og bor på Frederiksberg, og har to voksne børn.

# Udvalgt bibliografi 

1989 Helhedssyn og ledelse. Ankerhus.
1991/1997 Ledelse og Kvalitet
1995 Børsens Management Leksikon. Børsens Forlag.
1998 Lærende organisationer. Sammen med Søren Brandi. Børsens Forlag.
2001 Ledelse, ånd og religion. Specialnummer af Ledelse i dag (Steen Hildebrandt & Anders Laugesen red.)
2002 Mentor. En Hjertesag. Bliv en bedre leder for dig selv og andre (Sammen med Birgit Toft)
2005 Hildebrandt om ledelse. Langsigtet ledelse i en kortsigtet verden
2007 Company karma. Sammen med Christian Stadil.
2008 Ledelse for fremtiden - et humanistisk perspektiv. Sammen med Odd Nordhaug og Søren Brandi.
2010 Ledelse ifølge Hildebrandt Udgivet på Libris Business.
2014 Vækst og bæredygtighed" Udgivet på Libris Business.
2010 Bæredygtig ledelse. Gyldendal. Sammen med Michael Stubberup.
2016 Bæredygtig global udvikling. DJØF Forlag.
2018 Globale mål. Visionen om bæredygtig udvikling. DJØF Forlag. Sammen med Lars Josephsen.

# Referencer 

# Kilder/henvisninger 

Steen Hildebrandts egen hjemmeside
http://www.hildebrandtbrandi.com
