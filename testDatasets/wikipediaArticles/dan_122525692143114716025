
## Lin Dan

Lin Dan (født 14. oktober 1983) er en professionel badmintonspiller fra Kina. Han er dobbelt olympisk mester, femdobbelt verdensmester og seksdobbelt vinder af All England. Han betragtes af mange som den bedste badmintonspiller nogensinde.Han har som den eneste fuldført "Super Grand Slam", hvilket kræver at have vundet samtlige store titler: Olympiske lege, VM, World Cup, Thomas Cup, Sudirman Cup, Super Series finalerne, All England, Asiatiske Lege og Asiatiske mesterskaber. Derudover er han den eneste, som har vundet OL to gange i træk, og VM tre gange i træk.I 2004 blev han tildelt kælenavnet "Super Dan" af Peter Gade, da han vandt All England. Kælenavnet er siden blevet brugt af både medier og fans som anerkendelse for hans dominans og præstationer.Han er sponsoreret af Yonex, hvor han har sin egen kollektion: Lin Dan Exclusive, og sit eget logo.

# Karriere 

# 1999 

Sæsonen bød kun på en enkelt international turnering, da han tabte 3. runde ved China Open til Peter Rasmussen.

# 2000 

Sæsonen markerede hans sidste år som junior, da han vandt de asiatiske mesterskaber for juniorer i både herresingle og for hold. Derudover vandt han holdturneringen ved VM for juniorer, men tabte semifinalen i herresingle.

# 2001 

Sæsonen markerede begyndelsen på hans professionelle karriere, da han nåede til finalen ved de asiatiske mesterskaber, hvor han tabte til sin landsmand Xia Xuanze.

# 2002 

Sæsonen bød på hans første internationale titel, da han vandt Korea Open. Derudover var han en del af Kinas Thomas Cup hold, som tabte semifinalen til Malaysia med 1-3. Han deltog i yderligere fire turneringer, men tabte 1. runde ved både Singapore Open og Indonesia Open, samt 2. runde ved Denmark Open og 3. runde ved China Open. I oktober tabte han sin herresingle i semifinalen ved de Asiatiske Lege for hold, hvilket medførte at Kina mistede muligheden for at vinde turneringen.

# 2003 

Han indledte sæsonen med at tabe 3. runde ved All England, men nåede til finalen ved Japan Open, hvor han tabte til sin landsmand Xia Xuanze. Efterfølgende tabte han semifinalen ved Singapore Open, 3. runde ved Indonesia Open, og 2. runde ved Malaysia Open. Ved sit første VM tabte han 3. runde til Xia Xuanze, men afsluttede sæsonen med at vinde Denmark Open, Hong Kong Open og China Open, samt at nå til finalen ved German Open.

# 2004 

I februar opnåede han førstepladsen på den internationale rangliste. Han hjalp Kina med at kvalificere sig til Thomas Cup, og vandt både Swiss Open, og sit første All England, hvor han slog Peter Gade i finalen. Han nåede til semifinalen ved Japan Open, før han rejste til Jakarta for at deltage i Thomas Cup, hvor han hjalp Kina til en fremragende start. I finalen slog han Peter Gade, og Kina vandt turneringen 3-1 over Danmark. Efter Thomas Cup tabte han kvartfinalen ved Malaysia Open, og det blev kort tid før de Olympiske lege rapporteret, at han havde en skade i benet.Han var nr. 1 på verdensranglisten og medaljefavorit forud for OL, men tabte overraskende 1. runde til Ronald Susilo fra Indonesien, som hævdede, at Lin Dan var alt for ivrig efter at vinde. Han afsluttede sæsonen med at vinde Denmark Open, German Open og China Open, samt at tabe semifinalen ved Indonesia Open.

# 2005 

Han bevarede i løbet af sæsonen sin førsteplads på den internationale rangliste, og vandt German Open, Hong Kong Open, Japan Open, China Masters og World Cup. Derudover hjalp han Kina med at forsvare Sudirman Cup, da de slog Indonesien med 3-0 i finalen. Han mislykkedes med at forsvare sin titel ved All England, da han tabte finalen til sin landsmand Chen Hong. I juli tabte han semifinalen ved Singapore Open, og finalen ved Malaysia Open til sin ærkerival Lee Chong Wei. I august tabte han sin første VM-finale til den olympiske mester Taufik Hidayat. Han afsluttede sæsonen med at tabe kvartfinalen ved China Open.

# 2006 

Han indledte sæsonen med at tabe semifinalen ved German Open, men vandt både China Masters og China Open. Ved Malaysia Open tabte han finalen til sin ærkerival Lee Chong Wei på trods af en føring på 20-13 i tredje sæt. Derudover tabte han finalen ved de Asiatiske Lege til Taufik Hidayat i en gentagelse af VM-finalen året forinden. Sæsonen bød dog på mange turneringssejre, da han vandt både All England, Chinese Taipei Open, Macau Open, Hong Kong Open og Japan Open, samt sit første VM da han slog sin landsmand Bao Chunlai i finalen. Derudover vandt han sit andet Thomas Cup, da Kina slog Danmark med 3-0.

# 2007 

Han indledte sæsonen med at tabe 2. runde ved Malaysia Open, men vandt ugen efter Korea Open ved at besejre sin landsmand Chen Jin i finalen. Derudover vandt han German Open og sit tredje All England ved at slå sin landsmand Chen Yu. Han var en del af Kinas Sudirman Cup hold, som forsvarede titlen ved at slå Indonesien med 3-0. Han vandt sit andet China Masters, og forsvarede sin titel ved VM hvor han slog Sony Dwi Kuncoro.

# 2008 

Han indledte sæsonen med at tabe finalen ved Korea Open til Lee Hyun-il i en kontroversiel kamp. Ved stillingen 21-21 i tredje sæt var han i et kontrovers med Sydkoreas landstræner Li Mao efter flere tvivlsomme linjekald. Han nægtede at undskylde, og modtog ingen straf fra Badminton World Federation. I marts tabte han sin femte All England finale til sin landsmand Chen Jin. Han blev beskyldt for aftalt spil, for at øge sin landsmands ranglistepoint for kvalifikationen til de Olympiske lege. Ugen efter vandt han sit andet Swiss Open. Han tabte semifinalen ved de asiatiske mesterskaber til sin landsmand Chen Jin, og blev igen beskyldt for aftalt spil, da sejren medførte at Chen Jin kvalificerede sig til de Olympiske lege.I april var han involveret i endnu en kontrovers, da han angiveligt slog Kinas træner Ji Xinpeng foran både medier og holdkammerater under en træningslejr før Thomas Cup. Han var efter sigende ikke tilfreds med landstræneres startopstilling. Ved Thomas Cup tabte han sin kamp mod Lee Chong Wei i semifinalen, men Kina formåede at vinde holdkampen mod Malaysia, og lykkedes med, at forsvare titlen ved at besejre Sydkorea med 3-1 i finalen. Han vandt Thailand Open, som var hans sidste turnering før de Olympiske lege.Ved de Olympiske lege slog han Peter Gade kvartfinalen og sin landsmand Chen Jin i semifinalen. I finalen besejrede han sin ærkerival Lee Chong Wei på kun fyrre minutter, og blev den første til at vinde de Olympiske lege seedet som nr. ét. Han deltog ikke i turneringer indtil China Open i november, hvor han igen slog Lee Chong Wei i finalen. Ved Hong Kong Open tabte han finalen til sin landsmand Chen Jin. Han var berettiget til at deltage i Super Series finalerne, men Kina trak samtlige af deres spillere fra turneringen.

# 2009 

I marts vandt han sit fjerde All England ved at slå Lee Chong Wei, men tabte til ham en uge senere i finalen ved Swiss Open. Han var en del af Kinas Sudirman Cup hold, som forsvarede titlen, ved at besejre Sydkorea med 3-0. I juni tabte han kvartfinalen ved Indonesia Open til sin landsmand Chen Jin, men vandt samtlige turneringer, han deltog i fra august til november. Han forsvarede sin VM titel, da han slog sin landsmand Chen Jin i finalen, og blev dermed den første og eneste til at vinde VM tre gange i træk. Han deltog i de østasiatiske mesterskaber, hvor Kina vandt holdkonkurrencen, men hvor han overraskende tabte herresinglefinalen.

# 2010 

Han indledte sæsonen med at tabe kvartfinalen ved All England, og mislykkedes dermed med at forsvare sin titel. Han tabte kvartfinalen ved Swiss Open, men vandt de asiatiske mesterskaber for første gang i karrieren. Han var igen en del af Kinas Thomas Cup hold, som forsvarede titlen ved at besejre Indonesien med 3-0. Ved VM tabte han og Lee Chong Wei overraskende i kvartfinalen. Han vandt China Masters, men tabte finalen ved Japan Open. Og meldte afbud til kvartfinalen ved både China Open og Hong Kong Open. Han vandt de Asiatiske Lege, da han slog sin ærkerival Lee Chong Wei, og blev dermed den første og eneste til at vinde samtlige store titler for asiater.

# 2011 

Han indledte sæsonen med at trække sig fra kvartfinalen ved Malaysia Open, hvilket var hans tredje afbud siden afslutningen af 2010. Taufik Hidayat kritiserede ham for de mange afbud, og ønskede at Badminton World Federation undersøgte sagen nærmere. Hans mor nægtede, at han meldte afbud med vilje, og hævdede, at han havde en taljeskade. Han vandt Korea Open ved at slå Lee Chong Wei, og German Open ved at slå sin landsmand Chen Jin. Han tabte finalen ved All England til Lee Chong Wei, men forsvarede sin titel ved de asiatiske mesterskaber. Han var en del af Kinas Sudirman Cup hold som forsvarede titlen ved at slå Danmark med 3-0. I juli trak han sig fra finalen mod sin landsmand Chen Jin ved Singapore Open grundet maveinfluenza, hvilket resulterede i buh-råb fra publikum. Få dage senere tabte han 2. runde ved Indonesia Open.I august vandt han sit fjerde VM, da han slog sin ærkerival Lee Chong Wei efter en time og tyve minutters spil. Han tabte semifinalen ved China Masters, trak sig fra Japan Open og tabte 2. runde ved Denmark Open. Han trak sig i semifinalen ved French Open ved stillingen 18-15, efter at have vundet første sæt, og beskyldte paronychion for at være skyld i hans mange afbud. Afbuddet var hans sjette den sæson, og flere medier spekulerede i, hvorvidt det var en del af strategiske overvejelser, så Kina havde mulighed for at have fuldt antal kvalificerede spillere til de Olympiske lege året efter. Cheflandstræner Li Yongbo benægtede, og påstod at hans mange afbud skyldtes antallet af turneringer, og at han havde brug for bedre betingelser før de Olympiske lege. Selv udtrykte han frustration over turneringskalenderen i forhold til hvornår man skulle toppe. Han afsluttede sæsonen med at vinde både sit femte Hong Kong Open og China Open, samt Super Series finalerne.

# 2012 

Han indledte sæsonen med at tabe finalen ved Korea Open til Lee Chong Wei, og 2. runde ved Malaysia Open. Han vandt German Open og All England, hvoraf han blev den første til at vinde turneringen fem gange siden 1978. I april trak han sig fra semifinalen ved de asiatiske mesterskaber grundet en skade i taljen, hvilket hjalp hans landsmand Chen Jin kvalificere sig til de Olympiske lege. Han var en del af Kinas Thomas Cup hold som endnu engang forsvarede titlen. I Thailand Open tabte han semifinalen, hvor han havde rapporteret om træthed inden turneringen begyndte.Han begyndte de Olympiske lege ved at slå Taufik Hidayat i 2. runde, Sho Sasaki fra Japan i kvartfinalen, og Lee Hyun-il i semifinalen. I finalen mødte han sin ærkerival Lee Chong Wei i en gentagelse af finalen ved de Olympiske lege fire år tidligere. Han kæmpede sig efter en time og tyve minutters spil til en guldmedalje, efter at have været bagud med 18-19 i tredje sæt. Han blev dermed den første og eneste herresinglespiller til at vinde de Olympiske lege to gange i træk.I november tabte han en afskedskamp mod Peter Gade ved Copenhagen Masters.

# 2013 

Efter de Olympiske lege i 2012 holdt han en længere pause fra international badminton, hvilket gjorde at hans placering på den internationale rangliste faldt drastisk. Han gjorde sit comeback ved de asiatiske mesterskaber i april, hvor han trak sig fra kvartfinalen grundet en skade. Hans placering som nr. 286 på ranglisten berettigede ham ikke til at deltage i VM i august, men han modtog et WildCard fra Badminton World Federation hvilket muliggjorde det. Han modtog tildeles WildCard'et grundet sin sejr ved de Olympiske lege i 2012, og tildeles på grund af sin popularitet. I kvartfinalen slog han sin landsmand Chen Long, og i finalen slog han sin ærkerival Lee Chong Wei efter en time og fireogtredive minutters spil. Efter ti måneder uden international badminton vandt han således sit femte og sidste VM. Han blev dermed den eneste til at vinde VM fem gange i samme kategori, og blot den tredje til at vinde VM fem gange efter Zhao Yunlei og Park Joo-bong.

# 2014 

Efter sin sejr ved VM holdt han endnu engang en længere pause fra international badminton, hvilket gjorde at hans placering på den internationale rangliste faldt til nr. 104. Efter syv måneder gjorde han comeback ved at vinde både China Masters og de asiatiske mesterskaber. Badminton World Federation valgte ikke at give ham et WildCard, og han deltog derfor ikke i VM, som blev vundet af hans landsmand Chen Long. Han var en del af Kinas Thomas Cup hold, men grundet sin lave placering på den internationale rangliste, var har kun berettiget til at spille tredje herresingle. Kina tabte semifinalen til Japan som vandt turneringen. I juni tabte han kvartfinalen ved Japan Open, men vandt Australia Open, som var hans første BWF Super Series titel siden All England i 2012. Han forsvarede sin titel ved de Asiatiske Lege ved at slå sin ærkerival Lee Chong Wei i semifinalen, og sin landsmand Chen Long i finalen. Han trak sig fra 2. runde ved Denmark Open, og meldte afbud til både French Open og Hong Kong Open, grundet en knæskade. I november tabte han finalen ved China Open til Kidambi Srikanth fra Indien.

# 2015 

Han indledte sæsonen med at tabe semifinalen ved All England, kvartfinalen ved India Open, samt finalen ved Malaysia Open til sin landsmand Chen Long. I april forsvarede han sin titel ved de asiatiske mesterskaber ved at slå sin landsmand Tian Houwei i finalen. Han var en del af Kinas Sudirman Cup hold, som igen forsvarede titlen, og han var dermed femten gange verdensmester. I juni mislykkedes han med at forsvare sin titel i Australien, da han tabte i 1. runde. Han tabte semifinalen ved Chinese Taipei Open, og kvartfinalen ved VM, men vandt i september Japan Open, som var hans første og eneste BWF Super Series titel i 2015. I finalen mødte han Viktor Axelsen, hvor han var bagud med 3-11 i tredje sæt, men lykkedes med at vinde kampen og dermed titlen. Han afsluttede sæsonen med at tabe kvartfinalen ved Denmark Open, 1. runde ved French Open, semifinalen ved China Open, samt 2. runde ved Hong Kong Open, men vandt Brasil Open. Hans deltagelse i Brasil Open, som kun var en Grand Prix turnering, skyldtes formentlig at hallen skulle bruges til de Olympiske lege året efter.

# 2016 

Han indledte sæsonen med at slå Chou Tien Chen fra Taiwan i finalen ved German Open, og vandt ugen efter sit sjette All England, da han slog sin landsmand Tian Houwei. Han blev dermed den første til at vinde All England seks gange siden 1978, og blot den fjerde i historien til at vinde turneringen mindst seks gange. Efterfølgende tabte han 2. runde ved India Open, kvartfinalen ved Malaysia Open, og semifinalen ved Singapore Open. I april slog han sin landsmand Chen Long i finalen ved China Masters, og vandt dermed turneringen for sjette gang. Ugen efter tabte han semifinalen ved de asiatiske mesterskaber til Lee Chong Wei. Han var en del af Kinas Thomas Cup hold som tabte kvartfinalen til Sydkorea. I juni tabte han 2. runde ved Indonesia Open.Ved de Olympiske lege slog han Kidambi Srikanth fra Indien i tre sæt i kvartfinalen, men tabte semifinalen til sin ærkerival Lee Chong Wei efter en time og treogtyve minutters spil. Han mislykkedes dermed med at forsvare sine OL-titler fra 2008 og 2012. Dagen efter tabte han bronzekampen mod Viktor Axelsen. Efter de Olympiske lege deltog han ikke i flere turneringer resten af sæsonen.

# 2017 

Han indledte sæsonen med at tabe 3. runde ved German Open, og semifinalen ved All England til sin landsmand Shi Yuqi, men vandt ugen efter Swiss Open. I april vandt han Malaysia Open, for første gang i sin karriere, ved at slå sin ærkerival Lee Chong Wei. Han tabte semifinalen ved China Masters, men kvalificerede sig samtidig til VM i august. Ugen efter tabte han finalen ved de asiatiske mesterskaber til sin landsmand Chen Long. Han var en del af Kinas Sudirman Cup hold, som overraskende tabte finalen til Sydkorea. Han tabte 1. runde ved Indonesia Open og kvartfinalen ved Australia Open, som var de sidste to turneringer før VM.
I semifinalen ved VM slog han verdensetteren Son Wan Ho fra Sydkorea, men tabte finalen til Viktor Axelsen. Det var hans syvende VM finale, men blot anden gang at han tabte en. Han var foran med 20-19 i første sæt, men desperate træk ved stillingen 20-20 sikrede danskeren sættet. Han udtalte efter kampen, at den kunne være endt anderledes hvis han havde vundet første sæt. Med en alder på 33 år blev han den ældste herresinglespiller i en VM finale. Efter VM vandt han sit fjerde National Games of China for hold, og sin første individuelle titel ved at slå sin landsmand Shi Yuqi. Han afsluttede sæsonen med at tabe kvartfinalen ved Japan Open, 1. runde ved China Open og kvartfinalen ved Hong Kong Open.

# 2018 

Han indledte sæsonen med at tabe 1. runde ved både Malaysia Masters og Indonesia Masters. Han tabte kvartfinalen ved German Open, og kritiserede samtidig den nye serveregel. Ugen efter tabte han finalen ved sin tiende All England finale til sin landsmand Shi Yuqi. Han blev den første til at spille ti All England finaler siden 1978, og blot den anden i historien til at spille ti finaler efter Rudy Hartono. I kvartfinalen slog han sin ærkerival Lee Chong Wei i deres fyrrende møde.Han tabte 1. runde ved de asiatiske mesterskaber, men vandt ugen efter New Zealand Open over Jonathan Christie fra Indonesien. Han var en del af Kinas Thomas Cup hold som vandt titlen ved at slå Japan med 3-1, og han vandt dermed sin tyvende verdenstitel. Grundet sin placering som tredje herresingle spillede han kun to kampe i turneringen, som han begge vandt. Han trak sig 1. runde ved U.S. Open ved stillingen 12-19 i andet sæt, efter at have tabt første sæt, grundet et skade i brystet. Han tabte 2. runde ved Malaysia Open og 1. runde ved Indonesia Open.Ved VM slog han i 1. runde Mark Caljouw fra Holland, og i 2. runde Sameer Verma fra Indien, men tabte 3. runde til sin landsmand Shi Yuqi. Det var ellevte gang at han deltog i VM, men første gang at han tabte før kvartfinalen siden 2003. Han var en del af Kinas hold ved de Asiatiske Lege, men spillede ingen kampe grundet sin placering som tredje herresingle. I finalen slog de Indonesien med 3-1. Han havde ikke mulighed for at forsvare sin individuelle titel ved de Asiatiske Lege, da reglerne foreskriver at et land maksimalt kan have to spillere med.Han tabte kvartfinalen ved Japan Open til verdensmesteren Kento Momota fra Japan, som udtalte at han altid analyserer Lin Dans spil og bruger det som reference i sit eget spil. Han tabte 1. runde ved China Open, 2. runde ved både Korea Open og Denmark Open, 1. runde ved French Open, 2. runde ved Saarlorlux Open og 1. runde ved Fuzhou China Open. Han afsluttede sæsonen med tabe 1. runde ved Hong Kong Open til Kento Momota, hvilket markerede hans niende 1. runde nederlag.

# 2019 

Han indledte sæsonen med at tabe finalen ved Thailand Masters til Loh Kean Yew fra Singapore, 1. runde ved Indonesia Masters. 2. runde ved German Open, 1. runde ved All England, og kvartfinalen ved Swiss Open. I april vandt han Malaysia Open for anden gang i karrieren, ved at slå sin landsmand Chen Long i finalen. Ugen efter trak han sig 1. runde ved Singapore Open, angiveligt grundet krampe i sit venstre lår. Efter kampen udtrykte han frustration over at spille på bane 4 uden Hawkeye, og med mere vind end på bane 1, efter en kamp med flere tvivlsomme linjekald. Han tabte 2. runde ved de asiatiske mesterskaber og semifinalen ved New Zealand Open. Han var ikke en del af Kinas Sudirman Cup hold, som vandt titlen. Han tabte kvartfinalen ved Australian Open, 2. runde ved Indonesia Open, 1. runde ved Japan Open, og 2. runde ved Thailand Open.I august vandt han 1. runde ved VM, da han slog Nguyễn Tiến Minh, men tabte 2. runde til H.S. Prannoy fra Indien. Det var 12. gang at han deltog i VM, men første gang at han tabte før 3. runde I september tabte han 1. runde ved China Open til den dobbelte verdensmester fra Japan Kento Momota. Ugen efter tabte han overraskende 1. runde ved Korea Open. Han afsluttede sæsonen med at tabe 1. runde ved Denmark Open, 2. runde ved French Open, 1. runde ved Fuzhou China Open, 2. runde ved Hong Kong Open, og finalen ved Korea Masters.Hans mange 1. runde og 2. runde nederlag i løbet af sæsonen medførte, at chancen for deltagelse i de Olympiske lege i Tokyo 2020 blev væsentligt formindsket.

# Lin-Lee rivaliseringen 

Lin-Lee rivaliseringen var en rivalisering mellem Lin Dan og Lee Chong Wei, og betragtes som den største rivalisering indenfor badminton nogensinde. De mødtes 40 gange med en indbyrdes statistik på 28-12 i Lin Dans favør. Deres 1. møde fandt sted ved TUC Asia Preliminaries i 2004, hvor Lin Dan vandt. Undervejs i deres karriere mødtes de i mange store finaler, herunder finalen ved OL i 2008 og 2012, samt finalen ved VM i 2011 og 2013.Deres 40. og sidste møde fandt sted under kvartfinalen ved All England i 2018, hvor Lin Dan vandt i to sæt. Rivaliseringen stoppede brat, da Lee Chong Wei uventet måtte stoppe karrieren d. 13. juni 2019 grundet kræft i næsen, som han blev helbredt for. Et par måneder forinden overrakte Lee Chong Wei ellers præmiechecken til Lin Dan, da han vandt Malaysia Open, og forsikrede ham om at han ville fortsætte karrieren.

# Personligt liv og familie 

Han blev født i Shanghang County, Longyan, Fujian, og blev i en ung alder opfordret til at spille klaver af sine forældre, men valgte at spille badminton i stedet. Han påbegyndte sin træning, da han var fem år. Som ni-årig blev han sendt på en badmintonskole i Fuzhou, som er hovedstad i Fujian-provinsen, hvor han er født. Han kæmpede med afsavnet til sin mor, som ikke besøgte ham. Han forsikrede hende dog om, at han klarede sig godt, og at hun ikke skulle bekymre sig om ham. Tre år senere, i en alder af tolv år, blev han udtaget af People's Liberation Army Sports Team efter at have vundet de nationale junior mesterskaber. Og i 2001 blev han optaget på det kinesiske landshold i en alder af atten år.Den 17. oktober 2012 blev han den første og eneste aktive badmintonspiller som modtog en universitetgrad. Universitetgraden i offentlig administration blev præsenteret ved Huaqiao University. Han udgav sin selvbiografi: "Until the End of the World", efter at han forsvarede sin titel ved de Olympiske lege i 2012. Øverst på sin venstre arm har han et kors, som repræsenterer hans bånd med sin kristne bedstemor, der besøgte ham to gange om ugen på badmintonskolen. De fem stjerner på hans venstre underarm symbolisere hans historiske 'Gold' Grand Slam, da han vandt de Olympiske lege og fire verdensomspændende titler på et år. Tatoveringen øverst på hans højre arm læser 'Until the End of the World', og er udover at være navnet på hans selvbiografi også navnet på hans yndlingsfilm, animationsfilmen "Slam Dunk". På sin venstre underarm er hans kones initialer tatoveret, mens han egne initialer et tatoveret på hans nakke.Han er kendt som "Super Dan" på badmintonbanen, men er også oberstløjtnant i tjenesten hos Chinese People's Liberation Army, som betragter tatoveringer som et tabu. I en online undersøgelse foretaget i 2012 svarede treoghalvfjerds procent af de adspurgte, at han burde suspenderes fra hæren. Som respons udtalte han, at hans tatoveringer muligvis krænker nogle militære regler, men at han fortsat er loyal over for hæren, som han forlod i 2015.Han har været i et forhold til den tidligere verdensmester Xie Xingfang siden 2003, og de blev forlovet den 13. december 2010 i Guangzhou. Hun nægtede i begyndelsen at de var forlovet, men indrømmede det senere. Han reagerede først vredt på den offentlige eksponering af deres forhold, og krævede retten til et privatliv. De blev gift den 23. september 2012. Bryllupsceremonien blev afholdt ved Beijing University of Technology, hvor flere badmintonstjerner mødte op bl.a. ærkerivalen Lee Chong Wei og Peter Gade. De har sammen en søn, som blev født den 5. november 2016.Blot få uger efter at være blevet far, indrømmede og undskyldte han for at havde været utro med den kendte model og skuespillerinde Zhao Yaqi. Hans hustru var på det tidspunkt højgravid med deres fælles barn. På Weibo skrev han: "Jeg vil tage det som en mand, og ikke komme med undskyldninger for hvad jeg har gjort. Men min opførsel har allerede belastet min familie, og jeg vil gerne undskylde her – undskyld". Kort efter skrev hans kone på Weibo: "Vores familie vil støtte manden, der tager ansvar for sine handlinger, og er villig til at rette sine fejl.” Og tilføjede: “Jeg vil gerne takke venner og fans for deres bekymring. Vores familie vil klare denne storm sammen”.

# Sponsorat og formue 

Han har officielt været sponsoreret af Yonex indtil 2010, og igen fra 2015. I 2010 blev Li-Ning hovedsponsor for det kinesiske landshold, hvilket medførte at han fra 2010 til 2015 var sponsoreret af Li-Ning. Han var uofficielt sponsoreret af Yonex fra 2014 til 2015, hvor han benyttede sig af deres Voltric Z-force II ketsjer, men som oftest uden Yonex logo på strengene.Grundet en kontrakt mellem det kinesiske forbund og Li-Ning, stillede han op i en blanding af Yonex og Li-Ning fra 2015 til 2018. Hans ketsjer og sko var fra Yonex, mens hans tøj var fra Li-Ning. Ved All England i 2018 stillede han for første gang op i komplet Yonex kollektion, efter at have opnået en aftale med det kinesiske badmintonforbund og dets sponsor Li-Ning. Hans udtrykte sin glæde over denne aftale, som han mente var begyndelsen på en revolution indenfor kinesisk sport.Derudover er han sponsoreret af bl.a.: Oakley, Mont Blanc, Pepsi, Gillette, Red Bull, Citroën, L'Oréal og Intel. Kontrakten med Yonex skulle efter sigende have indbragt ham over 100 millioner kroner, mens hans nettoformue er vurderet til 250 millioner kroner.

# The Legends' Vision 

”The Legends’ Vision supported by Yonex" blev etableret i 2015 sammen med Lin Dan, Taufik Hidayat, Peter Gade og Lee Chong Wei. I 2017 blev Lee Yong-dae også en del af visionen. Formålet med "The Legends' Vision" er at inspirere den yngre generation og øge populariteten af badminton verden over. Arrangementet består af en række opvisningskampe mod og med hinanden, udvalgte juniorspillere og nationale spillere fra det land de besøger. Derudover er der diverse publikumsaktiviteter, og mulighed for at få taget billeder sammen med legenderne.Som en del af deres "World Tour" besøgte de i 2015 deres respektive hjemlande - Beijing, Jakarta, Solrød og Kuala Lumpur. I 2017 besøgte de Tokyo, Mumbai og Paris og i 2018 besøgte de Lee Yong-daes hjemland Seoul.Som en del af deres "Legacy Tour" besøgte de Las Vegas i 2018.

# Sociale medier 

Han er aktiv på det asiatiske sociale medie Weibo, hvor han personligt poster og opdaterer om seneste nyt, samt kommunikere med fans og venner. Han bruger sine kinesiske initialer '林丹‘ som navn på sin konto, og havde i 2019 4,3 millioner følgere.

# Priser 

Eddie Choong Player of the Year-prisen i 2006 og 2007.
Badminton World Federation bedste mandlige spiller i 2008.
Prisen som den mest værdifulde spiller (MVP) under Asian Games 2010.
Prisen som den bedste mandlige atlet i 2010 og 2013 af CCTV Sports Personality of the Year.

# Resultater 

# Individuelle titler 

# 2. pladser 

# Hold / blandede hold titler 

# 2. pladser 

# Verdenstitler 

# Super Grand Slam 

# Referencer 

# Eksterne henvisninger 

https://www.weibo.com/lindan?is_hot=1
http://bwfbadminton.com/player/50906/lin-dan
https://www.olympic.org/lin-dan
http://www.yonex.com/players/badminton-players/lin-dan/
https://www.facebook.com/lindanfca/
https://en.wikipedia.org/wiki/Lin_Dan_career_statistics
https://en.wikipedia.org/wiki/Lee%E2%80%93Lin_rivalry
