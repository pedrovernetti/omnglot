
## De aloë

Aloë vera (Aloe vera) is een succulent uit de affodilfamilie (Asphodelaceae).

# Oorsprong en verbreiding 

Aloë vera komt waarschijnlijk oorspronkelijk uit het Arabisch Schiereiland.
Tot belangrijke aanbouwgebieden, waar de plant ook endemisch geworden is, behoren:

het Middellandse Zeegebied
Indonesië
India
West-Indië, vooral de Nederlandse Antillen en Barbados
Mexico
Canarische Eilanden, vooral Lanzarote en Fuerteventura

# Beschrijving 

# Stam en bladeren 

De plant heeft een korte, houtige stam van 30–50 cm hoog, die aan de basis uitlopers vormt of zich vertakt. De bladeren staan vaak opeengedrongen. Ze zijn blauwgroen, zeer succulent, 40–50 cm lang en aan de basis 7–8 cm breed, waarna ze zich versmallen tot een punt. Aan de onderkant zijn de bladeren afgerond en ze hebben aan de randen uit elkaar staande, driehoekige, bleekgroene, hoornachtige tanden.

# Bloesem 

De trossige bloeiwijze kan tot 90 cm lang worden. Er bestaan vormen met rode en met gele bloeiwijzen. De jonge, ongeopende bloemen staan naar boven gericht. De oudere bloemen staan met hun cilindrisch–gebogen en vergroeide bloembuizen naar beneden, waardoor de bloeiwijze een piramideachtige vorm krijgt. In de slanke bloembuis zitten zes meeldraden verborgen. Het vruchtbeginsel bestaat uit drie vruchtbladen en groeit uit tot een doosvrucht.

# Gebruik 

Het plantensap kan worden gebruikt als wondmiddel en tegen zonnebrand. Het wordt veel in cosmetica verwerkt. Het vruchtvlees wordt verwerkt in dranken. De winning vindt plaats door de bladeren af te snijden en het hieruit druppelende sap te verzamelen en in de lucht te laten drogen. De vlezige bladen kunnen ook van hun groene buitenzijde worden ontdaan met een scherp mes. De geleiachtige binnenkant komt dan vrij.
