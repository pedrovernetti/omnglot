
## Kati Hämäläinen

Kati Hämäläinen (s. 10. toukokuuta 1947 Helsinki) on musiikin tohtori, cembalisti, urkuri ja orkesterinjohtaja sekä vanhan musiikin tutkija. Hämäläinen opiskeli Sibelius-Akatemiassa urkujensoittoa 1964-1971. Cembalonsoiton opinnot hän aloitti 1967. Hämäläinen suoritti Sibelius-Akatemiassa cembalonsoiton korkeimman kurssitutkinnon ensimmäisenä Suomessa. Hänen ensikonserttinsa cembalistina oli Sibelius-Akatemian konserttisarjassa 1973. Cembalonsoiton jatko-opintoja hän harjoitti mm. Lontoossa ja Kenneth Gilbertin oppilaana. Urkujensoiton mestarikursseilla hän on opiskellut muun muassa Ranskan, Espanjan ja Italian vanhaa musiikkia. Vuonna 1993 Hämäläinen suoritti musiikin tohtorin tutkinnon Sibelius-Akatemian taiteilijakoulutuksessa erityismaininnalla "kiitoksella hyväksytty" aiheenaan Ranskan barokin cembalo- ja urkumusiikki.
Vuodesta 1972 Hämäläinen on esiintynyt kaikkialla Suomessa sooloesityksissä, kamarimuusikkona, useiden orkesterien solistina ja orkesterinjohtajana. Hän on esiintynyt myös Ruotsissa, Saksassa, Sveitsissä, Tšekkoslovakiassa, Englannissa, Italiassa ja Ranskassa. Hän on nauhoittanut radioyhtiöille Suomessa ja Keski-Euroopassa sekä levyttänyt suomalaisille levy-yhtiöille. Viime vuosina hän on esittänyt lähinnä Ranskan, Italian ja Espanjan kosketinsoitinmusiikkia sekä Ranskan kirkollista vokaalimusiikkia 1999 perustamansa yhtyeen Plein-Jeu johtajana.
Hämäläisen tutkimusala on esittämiskäytännön historia, mistä hän on julkaissut kolme kirjaa ja useita artikkeleita. Hämäläinen työskentelee Sibelius-Akatemian yliassistenttina ohjaten jatko-opiskelijoita kirkkomusiikin osastossa sekä esittävän säveltaiteen ja tutkimuksen tohtorinkoulutusyksikössä (DocMus). Hämäläinen on Kotkan kansainvälisen urkukilpailun taiteellinen johtaja ja tuomariston puheenjohtaja. Vuonna 2006 hänet palkittiin Barokkienergiaa-palkinnolla ansiokkaasta ja monipuolisesta toiminnastaan vanhan musiikin parissa.
Kati Hämäläisen isä oli jazzmuusikko Olli Hämäläinen. Kati Hämäläinen on naimisissa toimittaja Hannu Taanilan kanssa.

# Kirjat ja julkaisut 

Hämäläinen, Kati: Ranskan barokin klaverimusiikki: solistisen klaverimusiikin nuottilähteet n. 1650-n. 1730 ja niiden modernit laitokset. Helsinki: Sibelius-Akatemia, 1992. ISBN 952-9658-05-2. 
Hämäläinen, Kati: François Couperin: L'art de toucher de Clavecin − Cembalon soittamisen taito. Helsinki: Sibelius-akatemia, 1993. ISBN 952-9658-26-5. 
Hämäläinen, Kati (toim.): Kotkan urkukirja. Kotkan seurakunta ja Sibelius-Akatemian kirkkomusiikin osasto, 1998. ISBN 952-9658-63-X. 
Hämäläinen, Kati: Le bon goût. Ranskan klassisen urkumusiikin (1650-1800) esittämiskäytäntö. Helsinki: Sibelius-Akatemia, 2002. ISBN 952-9658-74-5. 
"Ranskan klassisen urkumusiikin bassossa esiintyvien cantus firmuksien rekisteröiminen". Musiikki 1-2/2000, 47-78.
"Port-de-voix painottomana etulyöntinä". Urut ajassa. Juhlakirja Kari Jussilalle. Toim. Peter Peitsalo. Sibelius-Akatemia ja Organum-seura r.y. Helsinki 2003, 169-190. ISBN 952-9658-77-X.

# Äänityksiä 

Nauhoituksia Suomen Yleisradiolle ja TV:lle sekä radionauhoituksia Berliinissä ja Sveitsissä.
Levytyksiä:

Kokkonen: "..durch einen Spiegel.." Helsingin Kamariorkesterin solistina. Finlandia FA 323.
"Les goûts-réünis". Ranskan barokin kamarimusiikkia yhtyeessä Les Goûts-réünis. Ondine ODE 721-2.
"Flauto dolce - flauto traverso". Barokin kamarimusiikkia yhtyeessä Sibelius Academy Baroque Ensemble. Ondine ODE 736-2.
Bendan ja Stamitzin huilukonserttoja. Mikael Helasvuo ja Helsingin Kamariorkesteri. BIS CD 268.
"Barokin aikaan". Barokin kamarimusiikkia yhtyeissä Les Goûts-réünis ja Sibelius-Akatemian barokkiyhtye. Classica CL 108.
"Noëls". Ranskan barokin joululauluja uruilla. Classica CL 140. R: Kotkan kansainvälinen urkukilpailu.

# Lähteet 

http://dept.siba.fi/kimu/fin/index.php?pid=679
Sibelius-Akatemian opettajamatrikkeli ja DocMus-yksikkön henkilökunnan esittely.
