
## Τζέντι Λι

Ο Τζέντι Λι (Geddy Lee Weinrib, 29 Ιουλίου 1953) είναι Καναδός τραγουδιστής, μπασίστας και κιμπορντίστας, γνωστός ως μέλος του progressive rock συγκροτήματος Rush.
Το "Music Radar" τον έχει κατατάξει δεύτερο στην λίστα με τους "εξήντα καλύτερους μπασίστες όλων των εποχών" και οι αναγνώστες του περιοδικού "Rolling Stone" τον ψήφισαν τέταρτο στην ανάλογη λίστα. Θεωρείται ιδιαίτερα επδραστικός προς το κίνημα του heavy metal, με καλλιτέχνες όπως ο Στιβ Χάρις και ο Κλιφ Μπάρτον να τον έχουν αναφέρει στις κύριες επιρροές τους.

# Βιογραφία 

Ο Λι γεννήθηκε το 1953 από τους Μόρις και Μέρι Γουάινριμπ, Εβραίους μετανάστες από την Πολωνία, επιζήσαντες των στρατοπέδων συγκέντρωσης του Νταχάου και του Μπέργκεν-Μπέλζεν.
Ξεκίνησε να ασχολείται με την μουσική στην ηλικία των 9 ετών και στα 14 του πήρε την πρώτη του ακουστική κιθάρα, ενώ στο σχολείο είχε ασχοληθεί με τα τύμπανα, την τρομπέτα και το κλαρινέτο. Οι κύριες μουσικές επιρροές του ήλθαν από hard rock συγκροτήματα όπως οι Cream, οι The Who και οι Led Zeppelin.

Μαζί με τον κιθαρίστα Άλεξ Λάιφσον και το ντράμερ Τζον Ράτσεϊ αποτέλεσαν το τρίο των Rush, με τον Νιλ Πιρτ να παίρνει την θέση του Ράτσεϊ μετά την κυκλοφορία του πρώτου, ομώνυμου άλμπουμ του συγκροτήματος, τον Μάρτιο του 1974. Αν και έγιναν γνωστοί ως ένα από τα σπουδαιότερα ονόματα του progressive rock, η πρώτη τους κυκλοφορία παρουσίασε ιδιαίτερα έντονες επιρροές από heavy blues συγκροτήματα όπως οι Led Zeppelin. Η προσθήκη του Πιρτ στην σύνθεση του σχήματος άλλαξε τον προσανατολισμό τους προς πιο απαιτητικό, από τεχνικής άποψης, hard rock, αν και οι φωνητικές επιρροές του Ρόμπερτ Πλαντ παρέμειναν στην προσέγγιση του Λι.
Μετά από συνεχείς περιοδείες που βοήθησαν στο δέσιμο του συγκροτήματος, ήλθε η κυκλοφορία του concept άλμπουμ, "2112", το οποίο έχει βραβευθεί ως τριπλά πλατινένιο στις Ηνωμένες Πολιτείες και διπλά πλατινένιο στον Καναδά. Οι επόμενες ηχογραφήσεις του συγκροτήματος γνώρισαν ανάλογη επιτυχία, με τα "A Farewell to Kings", "Hemispheres" και "Permanent Waves" να ανεβάζουν ακόμη περισσότερο την δημοτικότητα τους, ενώ το "Moving Pictures" του 1981 τους καθιέρωσε ως ένα από τα μεγαλύτερα ροκ ονόματα του πλανήτη.
Κατά την δεκαετία του '80, οι Rush πειραματίστηκαν με πιο μοντέρνο ήχο, με επιρροές από το new wave κίνημα της εποχής, χρησιμοποιώντας περισσότερα συνθεσάιζερ και λιγότερες κιθάρες. Επέστρεψαν στις ρίζες τους με το "Counterparts" του 1993, περιοδεύοντας με μεγάλη επιτυχία παγκοσμίως, πριν περάσουν στον πάγο το 1997, λόγω προσωπικών προβλημάτων του Πιρτ, ο οποίος έχασε την κόρη του και την σύζυγο του μέσα σε διάστημα δέκα μηνών.
Ο Λι κυκλοφόρησε τον πρώτο του προσωπικό δίσκο το 2000, με τίτλο "My Favorite Headache", πριν επιστρέψει στο προσκήνιο με τους Rush και το "Vapor Trails" του 2002. Έκτοτε, το συγκρότημα ηχογραφεί νέα άλμπουμ σε αραιά χρονικά διαστήματα και περιοδεύει με ιδιαίτερη επιτυχία. Το "Clockwork Angels" του 2012, σκαρφάλωσε στην κορυφή των καναδικών τσαρτ, όντας ο πρώτος τους δίσκος που κατάφερε κάτι τέτοιο μετά το "Signals" του 1982.

# Δισκογραφία 

# Παραπομπές 

# Πηγές 

Geddy Lee Bio | Geddy Lee Career | MTV
Geddy Lee | Biography | AllMusic
Geddy Lee Discography at Discogs
Rush Artistfacts - Songfacts
Geddy Lee - Encyclopaedia Metallum: The Metal Archives
Geddy Lee | Credits | AllMusic
