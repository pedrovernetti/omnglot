
## Ona Kamu

Ona Okkuliina Kamu (s. 24. heinäkuuta 1967 Helsinki) on suomalainen laulaja, muusikko, säveltäjä, sanoittaja, näyttelijä ja Ona Kamu Kollektiivin taiteellinen johtaja Kamu on näytellyt useissa elokuvissa, ja hän tekee omaleimaista elektronista musiikkia. Hän on työskennellyt räppäreiden kuten Kalifornia-Keken ja RoopeK:n kanssa. 

# Ura 

# Muusikko ja säveltäjä 

Ona Kamu on muusikkosuvusta, ja viulunsoiton aloittaminen neljävuotiaana oli luontevaa. Parin vuoden päästä hän siirtyi pianoon, ja lopulta 11-vuotiaana selloon. Kamu opiskeli sellonsoittoa muun muassa Sibelius-Akatemiassa.
Vuodesta 1983 hän soitti selloa ja lauloi lastenmusiikkiin erikoistuneessa Meritähden paatti -orkesterissa solistina yhdessä Kosti Kotirannan kanssa. Kamu aloitti muusikonuransa taustalaulajana ja on laulanut lukuisissa kotimaisissa levytyksissä sekä konserteissa vuosina 1985-1997. Muun muassa Aki Sirkesalo, Heikki Silvennoinen, Ismo Alanko Säätiö, Janita, Jay and the Miracles, Raptori, Tumppi Varonen, Mikko Kuustonen, Clifters, Susanna Haavisto, Samuli Edelmann, Joel Hallikainen, Kaija Kärkinen & Ile Kallio, Sami Saari, Anna Eriksson, Johanna Raunio, Heikki Hela, Frederik, Päät, Suurlähettiläät ja Suomenlinnan suolakurkut.
1997 levy-yhtiö Warner Music Group julkaisi Ona Kamulle räätälöidyn Suomisoul-levyn Maailman paras nainen. Kamu otti pian julkaisun jälkeen välimatkaa kaupalliseen levy-yhtiömaailmaan, ja alkoi etsimään omaa musiikillista ääntään. Kamua pyydettiin Nuspirit Helsinki -yhtyeen laulajaksi, ja 2002 yhtyeeltä julkaistiin elektroninen levy, jossa Kamu oli mukana laulajana, sovittajana ja säveltäjänä.
Seuraavana vuonna Kamu päätti keskittyä tekemään ja tuottamaan musiikkinsa itse. Hän huomasi elektronisen musiikin sopivan ilmaisuunsa. Kamu halusi tehdä musiikkia mahdollisimman itsenäisesti alusta loppuun, joten hän päätti opetella itse musiikin ohjelmointia ja musiikkiteknologiaa. Ensimmäiseksi työkaluksi vakiintui räppäreiden suosima legendaarinen MPC 2000XL.
Elektroninen ja englanninkielinen Matala-albumi julkaistiin 2010. Levy oli kokonaan Kamun käsialaa – osan biiteistä ja soundeista teki rrimöykk, eli räppäri-tuottaja RoopeK.
Ona Kamun uusi albumi Se kaikki jää julkaistaan helmikuussa 2017 hänen oman Pakara Records -levy-yhtiönsä kautta. Kamu on säveltänyt, sanoittanut, laulanut, ohjelmoinut, äänittänyt ja soittanut Se kaikki jää -albumin biisit itse. Sovittaja- ja tuottajaparina albumilla on Kamun kanssa räppäri-tuottaja Kalifornia-Keke. Kaksikko työsti albumin loppuun Suomenlinnan Haista II -studiolla. Albumin vinyyleihin haetaan rahaa Mesenaatissa joukkorahoituksen avulla.Albumin ensimmäinen sinkku Heimo minussa julkaistaan marraskuussa 2016. Sinkun musiikkivideon on ohjannut valokuvaaja Kaapo Kamu.
Ona Kamu on säveltänyt musiikkia myös tanssi- ja teatteriesityksiin sekä erilaisiin taidekollaboraatioihin, kuten mm. Natura Discoteka (2016), COMMA (2015) ja teatteriesitys Peripetia (2007).

# Näyttelijä 

Ona Kamu valmistui näyttelijäksi Teatterikorkeakoulusta vuonna 1990 ja hänet on nähty useissa tv-sarjoissa, elokuvissa ja näytelmissä.
Kamu on näytellyt elokuvissa kuten Kuudes kerta, Doria etsimässä, Armi elää!, Populäärimusiikkia Vittulajänkältä ja Juha. Kamu näytteli myös tv-sarjoissa kuten Kimmo, Kotikatu, Harvoin tarjolla ja legendaarisessa Kaverille ei jätetä Pikkujoulut-jaksossa.
Kamu on tuttu näky myös teatterista. Hän on ollut kiinnitettynä Kom-teatterissa 1993-1995 ja toiminut sittemmin freelancerina muun muassa Q-teatterissa, Teatteri Jurkassa, Kansallisteatterissa, Espoon kaupunginteatterissa ja Helsingin kaupunginteatterissa.
Vuonna 2010 Kamu perusti Ona Kamu Kollektiivin, jossa hän toimii esiintyjänä, säveltäjänä, muusikkona, koreografina, ohjaajana ja taiteellisena johtajana. Kollektiivi on työryhmä, jonka esitysten keskiössä ovat elektroninen musiikki, liike ja valo. Kamu on erikoistunut säveltämään musiikkia äänilähteistä, joita ei yleensä mielletä musiikin lähteiksi. Hän on säveltänyt teoksia mm. lihasten hermoratamittauksen äänistä sekä vedenalaisista äänistä.
Ona Kamu Kollektiivin teos, lihasten hermoratamittauksen äänistä sävelletty, Elektromys (2010) esitettiin ensimmäisen kerran Pikseliähky-festivaaleilla. Ona Kamun ensimmäinen sooloteos Solutasolla (2011) esitettiin Teatteri Takomossa ja myöhemmin Kansallisteatterissa (2013). Yhteiskunnallinen ja erittäinen fyysinen teos Seksiä klo. 16.25 (2015) esitettiin Kansallisteatterissa. Kollektiivin seuraava teos Pyramidi nähdään Pannuhallissa 2017.

# Yksityiselämä 

Ona Kamu on naimisissa muusikko, musiikkituottaja Samuli Kosmisen kanssa, ja pariskunnalla on kaksi lasta.
Hänen isänsä on muun muassa Pro Finlandia -mitalilla palkittu kapellimestari Okko Kamu. Ona Kamun äiti on lastenmusiikkiin erikoistunut musiikkipedagogi ja säveltäjä Marjatta Meritähti, jolle on myönnetty muun muassa lastenkulttuurin valtionpalkinto.

# Diskografia 

# Filmografia 

# Elokuvat 

# Televisio 

# Teatteri 

# Lähteet 

# Aiheesta muualla 

https://www.facebook.com/onakamuofficial/?fref=ts
http://www.hs.fi/kulttuuri/a1398138550883
http://www.elonet.fi/fi/henkilo/244899
http://onakamu.net/
