
## Yasuke

Yasuke oli japanilaisen daimion Oda Nobunagan palvelija vuosina 1581 ja 1582. Hän oli kotoisin Afrikasta, mahdollisesti nykyisen Mosambikin alueelta, ja saapui Japaniin italialaisen jesuiitan Alessandro Valignanon palvelijana. Hänen nimensä saattaa pohjautua Yao-kansan nimeen tai raamatulliseen nimeen Iisak.
Nobunaga ei ensin uskonut, että Yasuke on musta, vaan luuli että tämän iho on värjätty musteella, mutta kun väri ei lähtenyt pois pesussa, Nobunaga uskoi. Japanilaiset ryntäsivät katsomaan Yasukea niin sankoin joukoin, että osa katsojista kuoli jäätyään väkijoukon jalkoihin. Yasuke oli voimakas, ”kymmenen miehen vahvuinen”, joten Nobunaga kelpuutti hänet palvelijakseen. Yasuke oli mahdollisesti ainoa ei-japanilainen Nobunagan palvelija. Hänestä tehtiin aseenkantaja, ja hän sai oman katanan. Yasuken pituudeksi mitattiin kuusi shakua ja kaksi sunia eli 188 senttimetriä. Yasuken tiedetään myös tavanneen Tokugawa Ieyasun, joka yhdisti Japanin 1600-luvun alussa.Kesäkuussa 1582 Yasuke oli Nobunagan mukana Kiotossa, kun Akechi Mitsuhiden joukot piirittivät heitä ja Nobunaga teki seppukun. Kotvan kuluttua Yasuke jäi vangiksi, eikä hänen myöhemmistä vaiheistaan ole varmaa tietoa. Yhden tarinan mukaan Yasuke jätettiin henkiin ja vietiin kristittyyn kirkkoon Kiotossa, koska hän oli vierasmaalainen eikä Mitsuhide pitänyt häntä ihmisenä.

# Lähteet 

