
## Βοζ

Τα Βοζ (γαλλ. Vosges), γνωστός στα ελληνικά ως "Βόσγια" από τα ομώνυμα γαλλικά όρη, είναι γαλλικός νομός ο οποίος αποτελεί τμήμα της περιοχής της Λωρραίνης. Η ονομασία του προέρχεται από την οροσειρά των Βοζ που καταλαμβάνει το μεγαλύτερο τμήμα των εδαφών του. Πρωτεύουσά του είναι το Επινάλ. Το INSEE και η La Poste του αποδίδουν τον κωδικό 88.

# Ιστορία 

Καταλαμβάνοντας το νότιο τμήμα της επαρχίας της Λωρραίνης και μερικές κοινότητες της Καμπανίας και της Φρανς-Κοντέ, ο νομός των Βοζ είναι ένας από τους 83 νομούς που δημιουργήθηκαν με την Γαλλική Επανάσταση στις 4 Μαρτίου 1790, κατ' εφαρμογή του νόμου της 22ας Δεκεμβρίου 1789.
Στις 21 Φεβρουαρίου 1793, το Πριγκιπάτο του Σαλμ-Σαλμ, κτήση της Αυτοκρατορίας στην Λωρραίνη, το οποίο διαχειριζόταν ο Δήμος της Σενόν, αιτήθηκε την προσάρτησή του στην Γαλλία. Η ξαφνική αποχώρηση της πριγκιπικής οικογένειας το καλοκαίρι του 1791 και κυρίως το γαλλικό blocus σε τρόφιμα το 1792 άλλαξε εντελώς την άποψη της κοινής γνώμης για την πριγκιπική οικογένεια και άλλαξε τις πολιτικές αντιλήψεις στην περιοχή του Σαλμ. Η προσάρτηση αυτή επικυρώθηκε από την Εθνοσυνέλευση στις 2 Μαρτίου 1793. Το 1795, έπειτα από αίτημα του καντονίου της Λα Μπροκ, το οποίο είχε δημιουργηθεί με βάση εδάφη του Σαλμ στην κοιλάδα της Μπρυς, αλσατιανές κοινότητες στα περίχωρα του Σχίρμεκ και κοινότητες των παλιών περιοχών του Μπαν-ντε-Λα-Ρος που είχαν αρχικά συμπεριληφθεί στον Κάτω Ρήνου, προσαρτήθηκαν στον νομό των Βοζ.
Το 1871, έπειτα από το σύμφωνο της Φρανκφούρτης στις 10 Μαΐου, ένα επιπλέον σύμφωνο το οποίο υπογράφηκε στο Βερολίνο και το Παρίσι στις 21 και 23 Ιουλίου, ενέταξε στην Γερμανία δεκαέξι κοινότητες των Βοζ, συγκεκριμένα το καντόνι του Σχίρμεκ και το Μισό καντόνι του Σαλ, που είχαν πληθυσμό 21.000 κατοίκων και μια έκταση της τάξεως των 19.415 εκταρίων. Το Ραόν-συρ-Πλαιν περιορίστηκε στα 860 εκτάρια, καθώς αποκόπηκε από την κοινότητα το, στρατηγικής σημασίας, τμήμα της στο Ντονόν, το οποίο, ωστόσο, επιστράφηκε αργότερα στην Γαλλία και συγκεκριμένα στις 12 Οκτωβρίου 1871, προτού συμπεριληφθεί, έπειτα από αίτημα των κατοίκων του, στο καντόνι του Ραόν-Λ'Ετάπ. Οι κοινότητες του καντονίου του Σαλ που παρέμειναν γαλλικές αποτέλεσαν το 1872, μαζί με το Μπελαί, το καντόνι του Προβανσέρ-συρ-Φαβ.
Τα εδάφη των Βοσγίων που είχαν προσαρτηθεί επεστράφησαν στην Γαλλία με την Συνθήκη των Βερσαλλιών το 1919, αλλά παρέμειναν έκτοτε, χωρίς καμία μεταβολή, τμήματα του Κάτω Ρήνου και της περιοχής της Αλσατίας.

# Γεωγραφία 

Ο νομός των Βοζ αποτελεί τμήμα της περιοχής της Λωρραίνης, περιτριγυρίζεται από τους νομούς Μεζ και Μερτ-ε-Μοζέλ στα βόρεια, του Κάτω Ρήνου και του Άνω Ρήνου στα ανατολικά, του Εδάφους του Μπελφόρ και της Ωτ-Σον στα νότια και της Ωτ-Μαρν στα δυτικά.

Ο νομός έχει την ιδιαιτερότητα να τον διασχίζουν τέσσερα ποτάμια συμπλέγματα: αυτό του Ρήνου με τον Μοζέλλα και τους παραποτάμους του, μεταξύ αυτών η Βολόνι και ο Μερτ, αυτό του Ροδανού μέσω του Σον, αυτό του Μεζ (Μεύση) που διασχίζει το δυτικότερο τμήμα του νομού, όπου ενώνεται με τον Βαιρ, και αυτό του Σηκουάνα μέσω του Ορναίν, παραποτάμου της Μαρν, ο οποίος ενώνεται με την Μαλντίτ στην περιοχή του Γκραν.
Ο νομός σχετίζεται με το όνομά του μονάχα στο ανατολικό του τμήμα, το οποίο είναι ορεινό. Παρατηρούνται, έτσι, δύο ετερογενείς τμήματα από την μια πλευρά του Επινάλ κι από την άλλη. Το δυτικό τμήμα του νομού, στο οποίο περιλαμβάνονται το Βοζ και το Σαιντουά, είναι μια πράσινη περιοχή με αρκετούς λόφους αποτελούμενους από φυλλοβόλα. Το ανατολικό τμήμα, άλλοτε ασβεστώδες, άλλοτε ψαμμιτικό, είναι πιο υψωμένο και καλυμμένο από πευκόδασα. Με ποσοστό 47%, το ποσοστό δάσους επί του νομού βρίσκεται στην τρίτη θέση, πίσω από την Λαντ και το Βαρ στη σχετική, άτυπη, κατάταξη.Το υψηλότερο σημείο του νομού περιλαμβάνεται στο Περιφερειακό Πάρκο των Μπαλόν.

# Παραπομπές 

# Εξωτερικοί σύνδεσμοι 

(Γαλλικά) Νομαρχία του Νομού των Βοζ
(Γαλλικά) Γενικό Συμβούλιο των Βοζ
