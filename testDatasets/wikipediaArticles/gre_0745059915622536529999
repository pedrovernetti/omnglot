
## Ερνστ Μος

Ο Ερνστ Μος (γερμ. Ernst Mosch) (1925 - 1999) υπήρξε Γερμανός μουσικός, συνθέτης και διευθυντής ορχήστρας. Ίδρυσε την μουσική ορχήστρα πνευστών με τίτλο Original Egerländer Musikanten, η οποία γνώρισε τεράστια διεθνή επιτυχία και του επέφερε τον υποκοριστικό τίτλο «βασιλιάς της πνευστής μουσικής» (γερμ. König der Blasmusik).

# Βιογραφικά στοιχεία 

Γεννήθηκε στις 7 Νοεμβρίου 1925 στην Τσεχοσλοβακία. Γονείς του ήταν οι γερμανικής καταγωγής Αντρέας και Αλμπίνε Μος. Ο πατέρας του ήταν εργάτης στα ορυχεία, η μητέρα του δούλευε σε υφαντουργείο. 
Ο μικρός Ερνστ μπήκε και αυτός στο μεροκάματο το 1935, όταν ο πατέρας του έμεινε ανάπηρος μετά από δυστύχημα στο ορυχείο που δούλευε. Παράλληλα έπαιζε τρομπέτα (γερμ. Flügelhorn) στην ορχήστρα ενός ιδιωτικού ωδείου. Τέλειωσε το σχολείο και έπιασε δουλειά ως μηχανικός σε ένα εργοστάσιο κατασκευής αεροπλάνων. Γρήγορα όμως εγκατέλειψε για να γίνει επαγγελματίας μουσικός. Το 1940 γράφτηκε σε δημόσιο ωδείο για να συνεχίσει τις μουσικές του σπουδές. Έμαθε βιολί και τρομπόνι. Κλήθηκε στο στρατό το 1943 και υπηρέτησε στα γερμανικά πάντσερ. Εκεί κατά την διάρκεια της θητείας του ανακαλύφτηκε από τον διοικητή του που τον μετέθεσε στην στρατιωτική μπάντα. 
Το 1944 επέστρεψε στο Φάλκεναου και γνωρίστηκε την γυναίκα που παντρεύτηκε το 1945, και με την οποία απόκτησε τρεις θυγατέρες. Τον ίδιο χρόνο εγκαταστάθηκε στην Βαυαρία και άρχισε να παίζει μουσική τζαζ στα κλαμπ των Αμερικανών στρατιωτών. Το 1946 ίδρυσε δικό του συγκρότημα και γνώρισε μια κάποια επιτυχία. Την εποχή αυτή συνεργάστηκε και με διάφορες άλλες ορχήστρες, ενώ άρχισε να παρουσιάζεται και ως τραγουδιστής. Απέκτησε την φήμη του καλύτερου τζαζ τρομπονίστα της δεκαετίας του 1950. Η μεγάλη ευκαιρία του δόθηκε το 1955, όταν ανέλαβε την διεύθυνση μιας μεγάλης ορχήστρας σε κάποια σημαντική εορταστική εκδήλωση της γερμανικής κυβέρνησης. Λίγο αργότερα ίδρυσε δική του μεγάλη ορχήστρα και ηχογράφησε τον πρώτο του δίσκο. Την ορχήστρα του την ονόμασε Die Egerländer Musikanten, με την οποία έκανε διεθνώς περιοδείες και γνώρισε τεράστια επιτυχία. Απεβίωσε στις 15 Μαΐου 1999 στο Γκέρμαρινγκεν.

# Συνθέσεις (ενδεικτική εργογραφία) 

Der Falkenauer Marsch
Ein Lied aus der Heimat
Dompfaff
Egerländer Musikantenmarsch
Saazer Hopfen
Bis bald auf Wiederseh'n
Wir sind Kinder von der Eger
Sterne der Heimat
Du, nur Du
Mondschein an der Eger
Böhmischer Wind
Die Musik, die geht uns ins Blut

# Εξωτερικοί σύνδεσμοι 

Μουσικός εκδοτικός οίκος Μος
