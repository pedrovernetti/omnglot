
## Skorpionikuningas

Skorpionikuningas (engl. The Scorpion King) on Chuck Russellin ohjaama, vuonna 2002 valmistunut seikkailuelokuva. Nimihahmoa esittää entinen showpainija Dwayne "The Rock" Johnson. Elokuva on Muumio-elokuvasarjan inspiroima ja sen tapahtumat sijoittuvat aikaan ennen Muumion tapahtumia.

# Juoni 

Muinaisessa Egyptissä vanhan heimon laki määrää, että sotureista vahvin on hallitseva kuninkaana. Niinpä säälimätön tyranni Memnon (Steven Brand) onkin pysytellyt vallan kahvassa ennustajansa Cassandran (Kelly Hu) avulla, joka näkee taistelut etukäteen. Niin kauan kuin velhotar kertoo Memnonille, mitä tuleman pitää, ei yksikään kuolevainen mahda tälle mitään. Memnon on jo tuhonnut monta heimoa. Nyt niistä viimeiset kuitenkin kokoavat voimansa ja panevat kaiken yhden miehen varaan: taisteluun lähetetään akkadialaisheimon viimeinen tappaja nimeltä Mathayus (The Rock) Gomorran kaupunkiin tehtävänään eliminoida ennustaja ja päästää Memnon, joka on myös vastuussa Mathayuksen veljen kuolemasta, päiviltään. Matkallaan hän joutuu kestämään maagisia voimia, hiekkamyrskyjä ja haaremin houkutuksia sekä kasapäin nuolia ja sapeleita.

# Aiheesta muualla 

Skorpionikuningas Internet Movie Databasessa (IMDb.com) (englanniksi)
Skorpionikuningas Elonetissä
