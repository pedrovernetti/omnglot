
## Simon Plum

Simon Plum (født februar 1948) er en dansk filmfotograf og filminstruktør.
Han er tredje søn af fysioterapeut Margrethe Plum og arkitekt Harald Plum. Gik de første fem år i Øverød Skole og derefter på den nybyggede Vangebo Skole, indtil 10. klassetrin, som afsluttedes med en realeksamen i 1964. SP gik derefter i lære som bygningssnedker i firmaet Johannes Madsen og søn, som første skridt til drømmen om at uddanne sig til arkitekt. Efter svendebrev i maj 1968 foretog SP en udlandsrejse med fotografiapparat til især London, som blev en inspiration for meget af hans senere virke. SP oprettede i efteråret 1968 et lille kollektiv med venner og kærester i et tre etagers byggeforenings hus i Heisesgade 28 i Svanemøllen. Her mødtes venner og kunstnere og arbejdede med tekstildesign, foto, musik og film. I foråret 1972 stiftede SP sammen med en fotografven filmselskabet Film & Lyd, som i begyndelsen arbejdede med fast billed fotografi til bl.a. Hvalsøspillemændene og eksperimental film i samarbejde med Det Danske Filminstituts nystartede Workshop i Lyngby. Kollektivet flyttede i 1973 til stort hus på Skovvej 7 i Gentofte, hvor aktiviteterne udvikledes yderligere. Samtidig med istandsættelser af ejendommen, produceredes den første, større dokumentarfilm om alternativ energi, som svar på oliekrisen i 1973. Filmen "Naturlig energi" blev et økonomisk fundament idet den solgte til TV i mange lande og blev begyndelsen til en meget lang række af film igennem de påfølgende godt 25 år. SP blev uddannet som filmfotograf på Den Danske Filmskole i Store Søndervoldstræde på Christianshavn i årene 1976 - 79. SP dannede par med tekstilkunstneren og skolelæreren Pia Hein i maj 1976. Pia Hein havde fra et tidligere forhold datteren Stine Hein født september 1974 og fødte i april 1977 datteren Eva Hein Plum og datteren Marie Hein Plum i februar 1984. SP arbejdede både med filmfotografiet og med at udvikle filmselskabet Film & Lyd i samarbejde med 4 medejere. Film & Lyd flyttedes i 1983 til nye lokaler i Bredgade 63 A i København, hvor det forblev indtil 1997, hvor nye lokaler på Enigheden ved Lygten i Nord Vest kvarteret blev indtaget. SP fungerede som formand for Dansk Filmfotograf Forbund (DFF) i årene 1983-91. En film for Danida om vandforsyning i Tanzania, "Maji betyder Vand", førte i 1983 SP til Afrika for første gang. Afrika blev siden et yndet mål for SP's filmarbejde, som efterhånden førte ham til alle kontinenter. I samarbejdet med filminstruktøren Lise Roos fik SP glæde af en række dokumentariske TV-succeser, ligesom et ny startet samarbejde med den unge filminstruktør Anders Østergaard pegede frem mod nye tider, efter at SP afhændede sit filmselskab til nye ejere og trådte endeligt ud af Film & Lyd i 2002. Samarbejdet med Anders Østergaard fortsatte og gav SP større ro til fordybelse end tiden med stort filmselskab. Det samarbejde førte til en række film der fik stor bevågenhed og vandt fornemme priser i ind og udland. Især filmen om munkenes opstand i Burma i 2007, "Burma VJ - reporting from a closed country" gik verden rundt og modtog mere end 50 priser samt en Oscar nominering.

# Se også 

slægten Plum

# Referencer 

Link til kilde: http://www.filmkurser.dk/undervisere-2/simon-plum
Link til kilde: http://dff-dk.dk/medlemssider/simon-plum/

# Eksterne henvisninger 

Simon Plum på Internet Movie Database (engelsk)
Simon Plum på Filmdatabasen 
Simon Plum på danskefilm.dk
Simon Plum på danskfilmogtv.dk
Simon Plum på Scope
Simon Plum på Scope
Simon Plum i Svensk Filmdatabas (svensk)
Simon Plum på AlloCiné (fransk)
Simon Plum på AllMovie (engelsk)
