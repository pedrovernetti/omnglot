
## Λιβανικές Δυνάμεις

Οι Λιβανικές Δυνάμεις (αραβικά: حزب الكتائب اللبنانية, γαλλικά: Forces libanaises, FL) είναι πολιτικό κόμμα του Λιβάνου και πρώην χριστιανική πολιτοφυλακή κατά τη διάρκεια του εμφυλίου πολέμου του Λιβάνου.
Οι Λιβανικές Δυνάμεις δημιουργήθηκαν αρχικά το 1976, ως οργάνωση για το συντονισμό όλων των ακροδεξιών παραστρατιωτικών ομάδων του Λιβανικού Μετώπου, που αποτελούταν κυρίως από το κόμμα Καταέμπ. Μετά τη δολοφονία του Μπασίρ Τζεμαγιέλ, ορισμένες εξεγέρσεις οδήγησαν τον Σαμίρ Τζατζά (Samir Geagea, προφ. αραβικά: Τζατζά) στην ανάληψη και διάλυση του Λιβανικού Μετώπου. Αργότερα εξελίχθηκε ως ξεχωριστή οργάνωση στις αρχές του 1990.
Η οργάνωση αυτή ιδρύθηκε από τους Μπασίρ Τζεμαγιέλ, Καμίλ Σαμούν, και άλλους ηγέτες του κόμματος κατά τη διάρκεια του εμφυλίου πολέμου του Λιβάνου. Ήταν αρχικά μια συσπείρωση των διαφόρων ακροδεξιών παραστρατιωτικών ομάδων, ενώ τέθηκε υπό τον έλεγχο ενός συμβουλίου που αποτελούταν από διάφορους εκπροσώπους κομμάτων. Οι Ρυθμιστικές Δυνάμεις Καταέμπ κατείχαν το μεγαλύτερο τμήμα πολεμιστών και η Καταέμπ είχε το μεγαλύτερο μερίδιο στο συμβούλιο. Παρά την αρχική δημιουργία τους από παραστρατιωτικές ομάδες, οι Λιβανικές Δυνάμεις δέχονταν νέα μέλη χωρίς συγκεκριμένη υποταγή στο κόμμα.
Το κίνημα πολέμισε ως η κύρια λιβανική αντίσταση, εντός του κυριαρχούμενου από χριστιανούς Λιβανικού Μετώπου. Κατά τη διάρκεια του εμφυλίου πολέμου, οι LF αντιμετώπισαν διαφορετικούς εχθρούς σε διαφορετικές χρονικές περιόδους: την Οργάνωση για την Απελευθέρωση της Παλαιστίνης, το LNM, το LNRF, το Συριακό Στρατό, το PSP των Δρούζων στο Σουφ και το Λιβανικό Στρατό, πιστό στο στρατηγό Μισέλ Αούν.
Στα μέσα της δεκαετίας του 1980, οι πολιτικές τριβές στο εσωτερικό του Λιβανικού Μετώπου οδήγησαν σε αυξανόμενη απόσταση μεταξύ των μαχητών του Καταέμπ και των υπόλοιπων Λιβανικών Δυνάμεων. Στο τέλος οι Λιβανικές Δυνάμεις και το Καταέμπ έγιναν δύο ξεχωριστές δυνάμεις στο εσωτερικό του Λιβανικού Μετώπου.
Μετά το τέλος του εμφυλίου, ο Σαμίρ Τζατζά δημιούργησε το κόμμα «Λιβανικές Δυνάμεις». Το 1994, ενώ ο Λίβανος ήταν υπό συριακή κατοχή, το κόμμα είχε απαγορευτεί, ο Τζατζά φυλακίστηκε και οι δραστηριότητες των μαχητών κατεστάλησαν από τις υπηρεσίες του Λιβάνου. Οι Λιβανικές Δυνάμεις επέστρεψαν ως πολιτική δύναμη μετά την Επανάσταση των Κέδρων, στις αρχές του 2005, η οποία οδήγησε σε απόσυρση των συριακών στρατευμάτων από το Λίβανο. Λίγο μετά, ο Τζατζά απελευθερώθηκε από τη φυλακή και συνέχισε να ηγείται του κόμματός του.

# Παραπομπές 

# Εξωτερικοί σύνδεσμοι 

Επίσημος ιστότοπος
Ανεπίσημη ιστοσελίδα
