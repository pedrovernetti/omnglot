
## Το Μαγικό Κλειδί (άλμπουμ)

Το Μαγικό Κλειδί κυκλοφόρησε το 1987 από τη MINOS E.M.I. και αποτελεί την πρώτη εμφάνιση στη δισκογραφία, τόσο του συνθέτη Στέφανου Κορκολή, όσο και του στιχουργού Παρασκευά Καρασούλου, ενώ είναι η δέκατη τρίτη δουλειά της ερμηνεύτριας του δίσκου, Μαρίας Δημητριάδη.

# Συγγραφή και Παραγωγή 

Ο δίσκος περιλαμβάνει έντεκα κομμάτια, εκ των οποίων οι στίχοι των περισσότερων γράφτηκαν ενώ ο Παρασκευάς Καρασούλος υπηρετούσε τη θητεία του στο στρατό και μελοποιήθηκαν και ενορχηστρώθηκαν από τον εικοσιεπτάχρονο, τότε, Στέφανο Κορκολή, που είχε ήδη διαγράψει μία σημαντική πορεία ως μουσικός. Την παραγωγή του δίσκου υπογράφει ο Πέτρος Πρωτοπαπαδάκης, την καλλιτεχνική επιμέλεια ο Patrick Marin, και το εξώφυλλο, όπου εμφανίζονται οι τρεις συντελεστές του δίσκου, ο Αντώνης Γιαννακόπουλος.

# Κυκλοφορία και προώθηση 

Με την κυκλοφορία του δίσκου, το 1987, ξεχώρισαν τα τραγούδια «Έτσι όπως έμπαινε το φως», «Χάρισμά σου αν το βρεις» και «Το μαγικό κλειδί». Μάλιστα, ο συνθέτης και η ερμηνεύτρια εμφανίστηκαν αρκετές φορές στην τηλεόραση είτε παρουσιάζοντας τα τραγούδια του δίσκου, είτε παίζοντας τραγούδια προηγούμενων δεκαετιών. Αργότερα ακολούθησε και η επανέκδοσή του σε CD.

# Κατάλογος τραγουδιών 

