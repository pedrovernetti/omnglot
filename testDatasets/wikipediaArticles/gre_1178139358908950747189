
## Πανελευσινιακός (καλαθοσφαίριση ανδρών)

Ο Πανελευσινιακός Αθλητικός Όμιλος είναι ελληνικό αθλητικό σωματείο που δραστηριοποιείται στην περιοχή της Ελευσίνας, στην Αττική. Επίσημο έτος ίδρυσής του είναι το 1931 και οι αθλητές του αγωνίζονται με χρώματα το μπλε και το λευκό. Στο έμβλημά της απεικονίζονται ένα στάχυ, το σύμβολο της πόλης, γι' αυτό και το προσωνύμιο των μελών του είναι «σταχυοφόροι».Το τμήμα καλαθοσφαίρισης του συλλόγου λειτούργησε για πρώτη φορά το 1969 και σε κάποια στιγμή της πορείας του ανεξαρτητοποιήθηκε τυπικά υπό την ονομασία Πανελευσινιακός Αθλητικός Όμιλος Καλαθοσφαίρισης. Ωστόσο διατηρεί παραλλαγή του εμβλήματος του μητρικού συλλόγου, καθώς και τα ίδια χρώματα. Το ανδρικό τμήμα καλαθοσφαίρισης του συλλόγου έχει σήμερα τη νομική μορφή ερασιτεχνικού σωματείου, ωστόσο στο πρόσφατο παρελθόν αγωνίστηκε επαγγελματικά στην Α1 Εθνική ως Κ.Α.Ε. Πανελευσινιακός Α.Ο.Κ. Διαθέτει τόσο ομάδα ενηλίκων, όσο και ακαδημίες νεαρών αθλητών. Έδρα του είναι το Β' Κλειστό Γυμναστήριο Ελευσίνας «Παναγιώτης Βογιατζής», γνωστό και ως «Γούβα», χωρητικότητας 1.000 καθήμενων θεατών.

# Ιστορική αναδρομή 

# Ίδρυση 

Ο Πανελευσινιακός Αθλητικός Όμιλος ιδρύθηκε το 1931 με την συγχώνευση των προγενέστερων ομάδων «Ποδοσφαιρική Ένωση Ελευσίνας» και «Κελεός». Ιδρυτής και πρώτος πρόεδρός του ήταν ο Γεώργιος Παύλου, επιφανής αθλητικός παράγοντας της εποχής και μετέπειτα δήμαρχος της Ελευσίνας.Τα πρώτα βήματα του τμήματος καλαθοσφαίρισης έγιναν το 1968 με τη διαμόρφωση του χώρου πίσω από τις νότιες εξέδρες του ιστορικού γηπέδου του Πανελευσινιακού. Αφορμή ήταν η κατάκτηση του Ευρωπαϊκού Κυπέλλου Κυπελλούχων από την Α.Ε.Κ. Στις 20 Μαρτίου 1969 το Δ.Σ. του Πανελευσινιακού αποφασίζει ομόφωνα την ίδρυση του τμήματος. Πρώτος έφορος της ομάδας ήταν ο Κώστας Ριζόπουλος, ενώ πρώτος προπονητής ο Στέλιος Ταβουλάρης.Το πρώτο ανοικτό γήπεδο της ομάδας ολοκληρώθηκε με τη χορηγία της ΤΙΤΑΝ Α.Ε.Σε κάποια στιγμή της πορείας του το τμήμα ανεξαρτητοποιήθηκε τυπικά υπό την ονομασία Πανελευσινιακός Αθλητικός Όμιλος Καλαθοσφαίρισης. Ωστόσο διατηρεί παραλλαγή του εμβλήματος του μητρικού συλλόγου, καθώς και τα ίδια χρώματα.

# Οι πρώτες δεκαετίες (1969 - 1996) 

# Πρώτα βήματα στις Εθνικές Κατηγορίες (1996 - 2000) 

Κατά την αγωνιστική περίοδο, 1996-97, ο Πανελευσινιακός αναδείχθηκε πρωταθλητής της Α' Κατηγορίας Ανδρών της Ένωσης Σωματείων Καλαθοσφαίρισης Νότιας Αττικής.
Όταν ο σύλλογος ανήλθε για πρώτη φορά στη Γ' Εθνική Κατηγορία, αυτή περιελάμβανε 4 ομίλους των 14 ομάδων. Αρχικά ο σύλλογος εντάχθηκε στον 2ο Όμιλο Νότου. Την πρώτη του χρονιά, 1999-00, φάνηκε πως δεν θα αρκούταν στην απλή παραμονή, αλλά κατάφερε να σκαρφαλώσει μέχρι την 6η θέση της τελικής βαθμολογίας. Είχε συλλέξει 14 νίκες και 12 ήττες, ενώ τερμάτισε μεταξύ της Δάφνης Δαφνίου και του Κάδμου Θηβών με τους οποίους είχε ισοβαθμίσει.Την επόμενη αγωνιστική περίοδο, 1998-99, βελτίωσε την επίδοσή του κάνοντας ουσιαστικά πρωταθλητισμό. Ολοκλήρωσε τις αγωνιστικές του υποχρεώσεις με 19 νίκες και 7 ήττες. Για την προσπάθειά του επιβραβεύτηκε με την 3η θέση της τελικής κατάταξης.Η αλλαγή της χιλιετίας συνέπεσε με μια εξαιρετική χρονιά για τον Πανελευσινιακό, που ουσιαστικά πραγματοποίησε σε αυτή νταμπλ. Αφενός στο Πρωτάθλημα του 1ου Ομίλου Νότου κατέκτησε την κορυφή, τον τίτλο και την άνοδο. Ο απολογισμός του για να τα πετύχει ήταν 21 νίκες και 3 ήττες. Αφετέρου αναδείχθηκε Κυπελλούχος Νότιας Αττικής, εφόσον συμμετείχε παράλληλα και στη διοργάνωση αυτή.

# Πρώτη πενταετία στη Β' Εθνική (2000 - 2005) 

Όταν ανήλθε ο Πανελευσινιακός για πρώτη φορά στη Β' Εθνική Κατηγορία, οι προκηρύξεις της διοργάνωσης όριζαν την ύπαρξη ενός και μόνο Ομίλου με ομάδες από ολόκληρη την Ελλάδα. Επίσης αυτές είχαν το δικαίωμα και την υποχρέωση να λαμβάνουν μέρος και στο θεσμό του Κυπέλλου Ελλάδος. 
Από την Α' Φάση της διοργάνωσης αυτής ξεκίνησαν και οι υποχρεώσεις του συλλόγου της Ελευσίνας για την περίοδο 2000-01. Στο πρώτο και ιστορικό του παιχνίδι στα πλαίσια της 1ης Αγωνιστικής υποχρέωσε σε ήττα το Β.Α.Ο. στην έδρα του με σκορ 55-71. Στη 2η Αγωνιστική αποκλείστηκε εκτός έδρας από τον Αμύντα Υμηττού με σκορ 86-76. Σε ό,τι αφορά το Πρωτάθλημα, που «φιλοξένησε» 14 ομάδες, ο Πανελευσινιακός συγκέντρωσε 15 νίκες και 11 ήττες. Υπερισχύοντας σε ισοβαθμία με το Κολλέγιο ICBS, κατέλαβε την 5η θέση του τελικού βαθμολογικού πίνακα.Στην πρεμιέρα του Κυπέλλου το επόμενο φθινόπωρο διασταυρώθηκε εντός έδρας με τον Ολυμπιακό Βόλου, τον οποίο και νίκησε με το πλούσιο 92-83. Στη 2η Αγωνιστική υπερασπίστηκε την έδρα του απέναντι στον Αρίωνα Αγίου Αρτεμίου με τον αγώνα να λήγει με σκορ 70-64. Τελικά ο Πανελευσινιακός αποκλείστηκε εκτός έδρας από το Κολλέγιο ICBS με σκορ 71-74. Στο Πρωτάθλημα της χρονιάς 2001-02 δεν δυσκολεύτηκε να εξασφαλίσει νωρίς την παραμονή του, κλείνοντας τελικά τη χρονιά στην 4η θέση της βαθμολογικής κατάταξης. Είχε συλλέξει 17 νίκες και 9 ήττες, ενώ δεν σημειώθηκε ισοβαθμία.Ανοίγοντας την περίοδο 2002-03 με τους αγώνες του Κυπέλλου Ελλάδος, η πρεμιέρα αποδείχτηκε ξανά ευοίωνη για την ομάδα της Ελευσίνας, η οποία ξεπέρασε εντός έδρας το εμπόδιο του Δ.Α.Σ. Άνω Λιοσίων με σκορ 85-81. Στη 2η Αγωνιστική, ωστόσο, υπέστη εκτός έδρας ήττα από τον Παπάγου με σκορ 98-78. Στο Πρωτάθλημα επανέλαβε ακριβώς την επίδοση της προηγούμενης χρονιάς, δηλαδή 17 νίκες και 9 ήττες, και, χωρίς να παρατηρηθεί ισοβαθμία, βρέθηκε στην 5η θέση του τελικού βαθμολογικού πίνακα.Το επόμενο φθινόπωρο οι υποχρεώσεις της ομάδας για το Κύπελλο Ελλάδος ξεκίνησαν με ήττα. Ειδικότερα ο Ιωνικός Νίκαιας επικράτησε του οικοδεσπότη Πανελευσινιακού με σκορ 69-79, αποκλείοντάς τον από τη συνέχεια. Στο Πρωτάθλημα της αγωνιστικής περιόδου 2002-03 ο Πανελευσινιακός έδειξε και πάλι δυναμισμό, μαζεύοντας μέχρι την άνοιξη 15 νίκες και 11 ήττες. Ο τελικός βαθμολογικός πίνακας τον περιελάμβανε στην 5η θέση, χωρίς ισοβαθμία να την κλυδωνίζει.Κι ενώ από τη στιγμή που ανήλθε στις εθνικές Κατηγορίες η ομάδα τερμάτιζε συνεχώς στην κορυφαία εξάδα, απροσδόκητα την περίοδο 2004-05 παρουσίασε εικόνα πλήρους διάλυσης. Στο μεν Κύπελλο «συνετρίβη» στην πρεμιέρα από την Ολυμπιάδα Πατρών με σκορ 106-50. Στο δε Πρωτάθλημα κατάφερε να κερδίσει μόλις μία φορά σε 26 αγωνιστικές με συνέπεια να καταταγεί στην τελευταία θέση της βαθμολογίας και αυτονόητα να χάσει τη θέση της στη Β' Εθνική.

# Σταθερότητα στη Γ' Εθνική (2005 - 2008) 

Την περίοδο 2005-06 ανακόπηκε η πτωτική πορεία της ομάδας, η οποία ανέκτησε μέρος της χαμένης της αποτελεσματικότητας. Στη Γ' Εθνική εντάχθηκε στον 1ο Όμιλο Νότου, τον οποίο συνέθεσαν 13 ομάδες. Στον τελικό βαθμολογικό πίνακα παρατηρήθηκε το ασυνήθιστο φαινόμενο της τετραπλής ισοβαθμίας μεταξύ της Απολλωνιάδος Πατρών, του Πήγασου Θηρέας, του Πανελευσινιακού και του Αρκαδικού. Όλοι οι προηγούμενοι είχαν ολοκληρώσει τις αγωνιστικές τους υποχρεώσεις με 13 νίκες και 11 ήττες. Λαμβάνοντας υπόψη και τα επόμενα κριτήρια κατάταξης, ο σύλλογος της Ελευσίνας τερμάτισε στην 7η θέση. Συμμετοχή στο Κύπελλο Ελλάδος για τις ομάδες της Γ' Εθνικής δεν προβλεπόταν. Τους περισσότερους πόντους για λογαριασμό του Πανελευσινιακού σημείωσε την περίοδο αυτή ο Μελέτης Διολέτης (353 πόντοι σε 21 αγώνες, 16,8 κατά μ.ό.). Επίσης διακρίθηκαν οι Δημήτρης Παπαντωνίου (330 πόντοι σε 21 αγώνες, 15,7 κατά μ.ό.), Γιάννης Παπανικολάου (250 πόντοι σε 20 αγώνες, 12,5 κατά μ.ό.) και Βαγγέλης Μπαλάφας (247 πόντοι σε 21 αγώνες, 11,8 κατά μ.ό.).Την επόμενη χρονιά, 2006-07, ο Πανελευσινιακός μετακόμισε στο 2ο Όμιλο Νότου τον οποίο συγκρότησαν 14 ομάδες. Σε 26 αγωνιστικές συγκέντρωσε 14 νίκες και 12 ήττες, ισοβαθμώντας εκ νέου με άλλους, αυτή τη φορά με τον Πειραϊκό Σύνδεσμο και τον Ιωνικό Νέας Φιλαδέλφειας. Στάθηκε ο πιο άτυχος της ισοβαθμίας, καταλαμβάνοντας την 8η θέση στην τελική κατάταξη. Σαφώς δεν κινδύνευσε με υποβιβασμό. Κορυφαίος σκόρερ του συλλόγου αναδείχθηκε για δεύτερη συνεχόμενη χρονιά ο Μελέτης Διολέτης (327 πόντοι σε 26 αγώνες, 12,6 κατά μ.ό.). Ακολούθησαν οι Αλέξανδρος Μπαλτάς (296 πόντοι σε 20 αγώνες, 14,8 κατά μ.ό.), Χρήστος Μπαρμπαρής (248 πόντοι σε 26 αγώνες, 9,5 κατά μ.ό.) και Βαγγέλης Μπαλάφας (221 πόντοι σε 24 αγώνες, 9,2 κατά μ.ό.).Την αγωνιστική περίοδο 2007-08 ο σύλλογος παρέμεινε στον ίδιο Όμιλο με τους αντιπάλους του να παραμένουν 13 στον αριθμό. Παρουσίασε αγωνιστική βελτίωση, τερματίζοντας στην 4η θέση του βαθμολογικού πίνακα. Ο απολογισμός του ήταν 18 νίκες και 8 ήττες, ενώ δεν παρουσιάστηκε ισοβαθμία. Παραγωγικότερος σκόρερ της ομάδας ήταν τη χρονιά αυτή ο Μάκης Θέος (340 πόντοι σε 25 αγώνες, 13,6 κατά μ.ό.). Στην κατάταξη έπονταν οι Αλέξανδρος Κατσαρός (308 πόντοι σε 24 αγώνες, 12,8 κατά μ.ό.), Δήμος Αβραμίδης (281 πόντοι σε 25 αγώνες, 11,2 κατά μ.ό.) και Βαγγέλης Μπαλάφας (241 πόντοι σε 24 αγώνες, 10,0 κατά μ.ό.).

# Σε ανοδική τροχιά (2008 - 2012) 

# Αγωνιστική περίοδος (2008 - 2009) 

Ο κύκλος της ομάδας στη Γ' Εθνική ολοκληρώθηκε την περίοδο 2008-09 με την κατάκτηση της κορυφής του 2ου Ομίλου Νότου. Αποτελεί το δεύτερο τέτοιο Πρωτάθλημα στην ιστορία του συλλόγου, το οποίο για να προστεθεί στην τροπαιοθήκη του χρειάστηκαν 21 νίκες και 5 ήττες απέναντι σε 13 αντιπάλους. Την τεχνική ηγεσία της ομάδας ανέλαβε τη χρονιά αυτή ο Γιώργος Σκαραφίγκας, ο οποίος μακροημέρευσε στο σύλλογο και ήταν παρόν σε όλες τις σημαντικές του στιγμές στη μετέπειτα πορεία του προς την Α1 Εθνική. Τους περισσότερους πόντους για λογαριασμό του Πανελευσινιακού σημείωσε ξανά ο Μάκης Θέος (345 πόντοι σε 25 αγώνες, 13,8 κατά μ.ό.), ενώ την επόμενη καλύτερη επίδοση είχαν οι Γιώργος Τύρλας (271 πόντοι σε 25 αγώνες, 10,8 κατά μ.ό.) και Δήμος Αβραμίδης (254 πόντοι σε 25 αγώνες, 10,2 κατά μ.ό.).

# Αγωνιστική περίοδος (2009 - 2010) 

Το επόμενο φθινόπωρο η ομάδα της Ελευσίνας επέστρεψε στο θεσμό του Κυπέλλου Ελλάδος αντιμετωπίζοντας στη Θεσσαλονίκη τον τοπικό Μεγάλο Αλέξανδρο. Ηττήθηκε με σκορ 70-68, χάνοντας το δικαίωμα να συνεχίσει την προσπάθειά της περαιτέρω. Στο Πρωτάθλημα της Β' Εθνικής της περιόδου 2009-10 διατήρησε τη δυναμική της προηγούμενης χρονιάς, ολοκληρώνοντας τις αγωνιστικές της υποχρεώσεις στη 2η θέση της βαθμολογικής κατάταξης. Ο απολογισμός της χρονιάς ήταν 24 νίκες και 6 ήττες για τον Πανελευσινιακό. Τόσες συγκέντρωσε και ο Γ.Σ. Λαυρίου που αναδείχθηκε Πρωταθλητής βάσει των μεταξύ τους αποτελεσμάτων. Το Πρωτάθλημα διοργανώθηκε τη χρονιά αυτή σε κοινό Όμιλο των 16 ομάδων. Οι έξι πρώτες - και μαζί ο Πανελευσινιακός - προβιβάστηκαν στην Α2 Εθνική Κατηγορία. Κορυφαίος σκόρερ του συλλόγου αναδείχθηκε ο Γιώργος Τύρλας (407 πόντοι σε 29 αγώνες, 14,0 κατά μ.ό.). Ακολούθησαν οι Μάκης Θέος (339 πόντοι σε 28 αγώνες, 12,1 κατά μ.ό.) και ο σταθερά καλός Βαγγέλης Μπαλάφας (244 πόντοι σε 28 αγώνες, 8,7 κατά μ.ό.).

# Αγωνιστική περίοδος (2010 - 2011) 

Έχοντας ανέλθει σε μια κατηγορία από την οποία δεν διέθετε προηγούμενη εμπειρία, η ομάδα της Ελευσίνας αρχικά έφερε εις πέρας μια αναγνωριστική χρονιά με αρκετά καλή απόδοση. Συγκεκριμένα ολοκλήρωσε τις αγωνιστικές της υποχρεώσεις για την περίοδο 2010-11 έχοντας συλλέξει 15 νίκες και 15 ήττες, ισοβαθμώντας με τον Αρκαδικό. Βάσει των επόμενων κριτηρίων κατάταξης βρέθηκε σε μειονεκτική θέση σε σχέση με την πελοποννησιακή ομάδα, με αποτέλεσμα να τοποθετηθεί στην 8η θέση της τελικής κατάταξης (σε σύνολο 16 συλλόγων που συγκρότησαν έναν και κοινό Όμιλο).Κορυφαίος σκόρερ της ομάδας στο Πρωτάθλημα αναδείχθηκε ο Νίκος Κακλαμάνος (409 πόντοι σε 29 αγώνες, 14,10 κατά μ.ό.). Επίσης διακρίθηκαν οι Θωμάς Νίκου (251 πόντοι σε 30 αγώνες, 8,37 κατά μ.ό.) και Χρήστος Δεληγιάννης (235 πόντοι σε 24 αγώνες, 9,79 κατά μ.ό.). Ο Νίκου ήταν επίσης ο αθλητής του Πρωταθλήματος που μοίρασε τις περισσότερες Ασίστ (173 σε 30 αγώνες, 5,77 κατά μ.ό.).Στο θεσμό του Κυπέλλου Ελλάδος ο Πανελευσινιακός αγωνίστηκε δύο φορές τη χρονιά αυτή, στα πλαίσια της Α' Φάσης. Την 1η Αγωνιστική νίκησε εκτός έδρας τον Αίαντα Ευόσμου με σκορ 55-65. Στην επόμενη, ωστόσο, γνώρισε με τη σειρά του τον αποκλεισμό στην έδρα του με σκορ 66-68 από τον Κ.Α.Ο. Δράμας.

# Αγωνιστική περίοδος (2011 - 2012) 

Την επόμενη χρονιά, 2011-12, οι ομάδες της Α2 Εθνικής παρέμειναν 16 στον αριθμό. Κάνοντας την υπέρβαση ο Πανελευσινιακός κατέκτησε την κορυφή της τελικής βαθμολογικής κατάταξης, χωρίς μάλιστα να παρατηρηθεί ισοβαθμία. Για την κατάκτηση του τίτλου του Πρωταθλητή χρειάστηκαν 22 νίκες σε 30 αγωνιστικές. Αυτονόητα η ομάδα ανήλθε το επόμενο φθινόπωρο για πρώτη φορά στην ιστορία της στην Α1 Εθνική.Προπονητής της ομάδας και στα δύο χρόνια που παρέμεινε στην Α2 Εθνική ήταν ο Γιώργος Σκαραφίγκας. Τους περισσότερους πόντους για λογαριασμό της ομάδας αναδείχθηκε ο Γιάννης Κυριακόπουλος (501 πόντοι σε 30 αγώνες, 16,70 κατά μ.ό.). Επίσης διακρίθηκαν οι Σπύρος Μαγκουνής (447 πόντοι σε 29 αγώνες, 15,41 κατά μ.ό.) και Χρήστος Δεληγιάννης (334 πόντοι σε 30 αγώνες, 11,13 κατά μ.ό.).Σε ό,τι αφορά το Κύπελλο, ο Πανελευσινιακός επικράτησε στην πρεμιέρα εκτός έδρας επί της Νίκης Βόλου με σκορ 68-73. Αποκλείστηκε στη 2η Αγωνιστική της Α' Φάσης όπου και ηττήθηκε εκτός έδρας από τον Αίολο Τρικάλων με σκορ 65-58.

# Στην κορυφαία Κατηγορία (2012 - 2015) 

# Αγωνιστική περίοδος (2012 - 2013) 

Ο Πανελευσινιακός αγωνίστηκε για πρώτη φορά στην ιστορία του στην Α1 Εθνική Κατηγορία κατά την αγωνιστική περίοδο 2012-13. Η επιτυχημένη συνεργασία με τον προπονητή Γιώργο Σκαραφίγκα συνεχίστηκε. Δεδομένου ότι ο σύλλογος κατάφερε να παραμείνει στην κατηγορία καθιστά τη χρονιά επιτυχημένη, αν και δεν κατόρθωσε να τερματίσει υψηλότερα από την 11η θέση (σε σύνολο 14 ομάδων). Συγκεκριμένα κατάφερε να συλλέξει 7 νίκες και 19 ήττες, όσες και οι ομάδες του Ηλυσιακού και του Περιστερίου. Ωστόσο ο Πανελευσινιακός κατετάγη υψηλότερα χάρις στα επόμενα κριτήρια κατάταξης (αποτελέσματα στα μεταξύ τους παιχνίδια κτλ.). Η χαμηλή θέση της ομάδας δεν της επέτρεψε να διεκδικήσει κάτι καλύτερο στα Play-Offs.Κορυφαίος σκόρερ της ομάδας αναδείχθηκε ο Νίκος Λιακόπουλος (399 πόντοι σε 26 αγώνες, 15,35 κατά μ.ό.). Διακρίθηκαν επίσης οι Νίκος Παπανικολόπουλος (237 πόντοι σε 26 αγώνες, 9,12 κατά μ.ό.), Σπύρος Μαγκουνής (230 πόντοι σε 23 αγώνες, 10,00 κατά μ.ό.) και ο Αμερικανός Καλίστους Εζιούκου (158 πόντοι σε 12 αγώνες, 13,17 κατά μ.ό.). Ο Λιακόπουλος κατέλαβε την τρίτη θέση στο συγκεντρωτικό πίνακα των σκόρερς όλων των ομάδων κατά την Κανονική Περίοδο, τη δεύτερη θέση στον πίνακα των Ασίστ (121 σε 26 αγώνες, 4,65 κατά μ.ό.), την τρίτη θέση στα Λάθη (78 σε 26 αγώνες, 3,00 κατά μ.ό.) και την πρώτη θέση στα Κερδισμένα Φάουλ (150 σε 26 αγώνες, 5,77 κατά μ.ό.).Ο Πανελευσινιακός συμμετείχε επίσης τη χρονιά αυτή σε ένα μόλις παιχνίδι για το Κύπελλο Ελλάδας και ειδικότερα στην 1η Αγωνιστική της Β' Φάσης. Εκεί ηττήθηκε στην έδρα του από τον Π.Α.Ο.Κ. με σκορ 48-72.Τη χρονιά αυτή ο σύλλογος χρησιμοποίησε ως έδρα το Κλειστό Γυμναστήριο «Ανδρέας Παπανδρέου» στο Περιστέρι, καθώς η φυσική του έδρα δεν προετοιμάστηκε εγκαίρως ώστε να καλύπτει τις προϋποθέσεις που έχουν τεθεί για τις ομάδες της κορυφαίας κατηγορίας.

# Αγωνιστική περίοδος (2013 - 2014) 

Η αγωνιστική περίοδος 2013-14 δεν είχε σημαντικές διαφορές με την προηγούμενη. Και πάλι 14 ομάδες διεκδίκησαν τον τίτλο του Πρωταθλητή Ελλάδος, με τον Πανελευσινιακό να ολοκληρώνει τις αγωνιστικές του υποχρεώσεις στη 12η θέση. Αυτή τη φορά βρέθηκε πολύ κοντά στο να υποβιβαστεί, εφόσον οι τρεις τελευταίες ομάδες όλες είχαν συγκεντρώσει από 7 νίκες και 19 ήττες. Τυχερός στάθηκε βάσει των επόμενων κριτηρίων κατάταξης ο Πανελευσινιακός, που υπερτερούσε απέναντι στον Ηλυσιακό και τον Ίκαρο Χαλκίδας, παραμένοντας στην Κατηγορία σε βάρος τους.Τους περισσότερους πόντους για λογαριασμό της ομάδας σημείωσε ο Σενεγαλέζος Μουχάμεντ Φαγιέ (297 πόντοι σε 22 αγώνες, 13,50 κατά μ.ό.). Διακρίθηκαν επίσης ο Αμερικανός Ντέιβιντ Κάιλς (81 πόντοι σε 6 αγώνες, 13,50 κατά μ.ό.), ο Αμερικανός Ρομπ Τζόουνς (263 πόντοι σε 24 αγώνες, 10,96 κατά μ.ό.), ο Μανόλης Παπαμακάριος (239 πόντοι σε 26 αγώνες, 9,19 κατά μ.ό.) και ο Αμερικανός Λάρι Τέρνερ (239 πόντοι σε 26 αγώνες, 9,19 κατά μ.ό.). Ο Παπαμακάριος κατέλαβε επίσης την τέταρτη θέση στο στατιστικό πίνακα των Κλεψιμάτων των παικτών όλων των ομάδων κατά την Κανονική Περίοδο (37 σε 26 αγώνες, 1,42 κατά μ.ό.).Στο θεσμό του Κυπέλλου Ελλάδος ο Πανελευσινιακός εντάχθηκε απευθείας στη Β' Φάση. Εκεί νίκησε τον Αρκαδικό στην έδρα του με σκορ 69-84, για να αποκλειστεί εντός έδρας στη 2η Αγωνιστική από τη Νέα Κηφισιά με σκορ 64-67.

# Αγωνιστική περίοδος (2014 - 2015) 

Την επόμενη χρονιά, 2014-15, η ομάδα δεν ανταποκρίθηκε στις απαιτήσεις της κορυφαίας Κατηγορίας, όπως μαρτυρούν οι μόλις 6 νίκες που πέτυχε σε 26 αγωνιστικές. Η επίδοση αυτή δεν άφησε περιθώριο για κάτι καλύτερο από τη 13η και προτελευταία θέση στην τελική βαθμολογία, με αποτέλεσμα να ακολουθήσει τον ουραγό Πανιώνιο στο δρόμο του υποβιβασμού. Το Νόεμβριο του 2014 ολοκληρώθηκε η πολυετής συνεργασία της ομάδας με τον προπονητή Σκαραφίγκα, τον οποίο διαδέχθηκε μέχρι το καλοκαίρι ο Τζίμης Κουστένης.Τη μεγαλύτερη συγκομιδή πόντων είχε για την ομάδα ο Σέρβος Νίκολα Μάρκοβιτς (293 πόντοι σε 26 αγωνιστικές, 11,27 κατά μ.ό.). Διακρίθηκαν επίσης ο Αμερικανός Φρανκ Ρόμπινσον (120 πόντοι σε 11 αγωνιστικές, 10,91 κατά μ.ό.), ο Αμερικανός Ελάιζα Τζόνσον (238 πόντοι σε 22 αγωνιστικές, 10,82 κατά μ.ό.) και ο Αμερικανός Άαρικ Μάρεϊ (70 πόντοι σε 7 αγωνιστικές, 10,00 κατά μ.ό.). Ο Μάρκοβιτς είχε επίσης την πέμπτη καλύτερη επίδοση στη συλλογή Ριμπάουντ στο σύνολο των ομάδων (169 σε 26 αγωνιστικές, 6,50 κατά μ.ό.).Σε ό,τι αφορά το Κύπελλο Ελλάδος, η ομάδα της Ελευσίνας γνώρισε τον αποκλεισμό στην 1η Αγωνιστική της Β' Φάσης. Αναλυτικότερα ηττήθηκε στην Κρήτη από την ομάδα του Ρεθύμνου με σκορ 87-61.

# Οικειοθελής υποβιβασμός στη Β' Εθνική (2015 - σήμερα) 

Στις αρχές Ιουλίου του 2015 η διοίκηση του Πανελευσινιακού ανακοίνωσε την απόφασή της να αποσύρει το ανδρικό τμήμα από το Πρωτάθλημα της Α2 Εθνικής, λόγω νομικής αδυναμίας διάλυσης της Καλαθοσφαιρικής Ανώνυμης Εταιρείας. Εφόσον δεν της επετράπη να αγωνιστεί ως ερασιτεχνικό σωματείο, η ομάδα δήλωσε συμμετοχή στο καθ' όλα ερασιτεχνικό Πρωτάθλημα της Β' Εθνικής Κατηγορίας. Το ίδιο καλοκαίρι ανακοινώθηκε η πρόσληψη νέου προπονητή, του Λευτέρη Τσαουσίδη.Την αγωνιστική περίοδο 2015-16 το Πρωτάθλημα της Β' Εθνικής διοργανώθηκε σε δύο Ομίλους βάσει γεωγραφικών κριτηρίων. Οι προκλήσεις ήταν αρκετές για τον Πανελευσινιακό καθώς στον Όμιλο Νότου διαγωνίστηκαν 16 ομάδες, με τις 5 από αυτές να γνωρίζουν τον υποβιβασμό. Στο πλαίσιο αυτό οι «Σταχυοφόροι» έδειξαν αποτελεσματικότητα συγκεντρώνοντας 18 νίκες και 12 ήττες. Ολοκλήρωσαν τις αγωνιστικές τους υποχρεώσεις στην 6η θέση της τελικής κατάταξης, όντας παράλληλα οι άτυχοι ισοβαθμίας με το Χολαργό. Σημειώνεται πως για το διάστημα 2012-2017 οι ομάδες της Β' Εθνικής δεν είχαν ούτε το δικαίωμα ούτε την υποχρέωση συμμετοχής στο Κύπελλο Ελλάδος. Τους περισσότερους πόντους σημείωσε για λογαριασμό της ομάδας ο Νίκος Μποχωρίδης (545 πόντοι σε 30 αγώνες, 18,2 κατά μέσο όρο). Ακολούθησαν οι Νίκος Ματζιώρης (519 πόντοι σε 30 αγώνες, 17,3 κατά μέσο όρο), Δήμος Αβραμίδης (307 πόντοι σε 29 αγώνες, 10,6 κατά μέσο όρο) και Φώτης Ζούμπος (238 πόντοι σε 19 αγώνες, 12,5 κατά μέσο όρο). Μποχωρίδης και Μαντζιώρης αναδείχθηκαν ταυτόχρονα κορυφαίοι σκόρερ της Β' Εθνικής ως σύνολο.Την επόμενη χρονιά, 2016-17, πάντα με τον Τσαουσίδη στο πόστο του προπονητή, η ομάδα της Ελευσίνας βρέθηκε ξανά μεταξύ 15 αντιπάλων στον Όμιλο Νότου. Η λήξη της αγωνιστικής δράσης τη βρήκε με 16 νίκες και 14 ήττες στη συλλογή της, ενώ δεν παρατηρήθηκε κάποια ισοβαθμία. Στον τελικό βαθμολογικό πίνακα κατέλαβε την 7η θέση. Παραγωγικότερος σκόρερ του Πανελευσινιακού αναδείχθηκε ο Νίκος Ματζιώρης (439 πόντοι σε 29 αγώνες, 15,1 κατά μέσο όρο), έχοντας παράλληλα την έκτη καλύτερη επίδοση στο σύνολο του Ομίλου. Στην κατάταξη ακολούθησαν οι Ανδρέας Ρεκουνιώτης (353 πόντοι σε 29 αγώνες, 12,2 κατά μέσο όρο), Κώστας Ομάρ-Μπουμπάρακ (342 πόντοι σε 29 αγώνες, 11,8 κατά μέσο όρο) και Δήμος Αβραμίδης (263 πόντοι σε 27 αγώνες, 9,7 κατά μέσο όρο).Το επόμενο φθινόπωρο ο θεσμός του Κυπέλλου Ελλάδος έγινε ξανά προσβάσιμος στις ομάδες της Β' Εθνικής και ήταν από εκεί που η ομάδα ξεκίνησε την πορεία της. Στην πρεμιέρα σημείωσε εκτός έδρας νίκη απέναντι στον Πανερυθραϊκό με σκορ 72-77. Στη 2η Αγωνιστική της Α' Φάσης ήταν η σειρά του Πανελευσινιακού να γνωρίσει τον εντός έδρας αποκλεισμό από το Μαρούσι με το τελικό σκορ να διαμορφώνεται στο 68-73. Στο Πρωτάθλημα της χρονιάς 2017-18 πορεύτηκε με δύο προπονητές στον πάγκο: τον Τσαουσίδη που εν τέλει αποχώρησε στα μέσα Φεβρουαρίου και τον Νάσο Χούμπαυλη που πήρε τη σκυτάλη για το υπόλοιπο της αγωνιστικής δράσης. Ο σύλλογος της Ελευσίνας ολοκλήρωσε τις αγωνιστικές του υποχρεώσεις στην 11η θέση του τελικού βαθμολογικού πίνακα, όντας ο ευνοημένος ισοβαθμίας με την Κόρινθο. Στο αποτέλεσμα αυτό οδήγησε η συλλογή του από 12 νίκες και 18 ήττες, ενώ παράλληλα εξασφάλισε και την παραμονή του στην Κατηγορία. Τους περισσότερους πόντους σημείωσε για λογαριασμό της ομάδας ο Χριστόφορος Κελαΐδης (368 πόντοι σε 28 αγώνες, 13,1 κατά μέσο όρο). Ακολούθησαν οι Παναγιώτης Νικολακόπουλος (337 πόντοι σε 30 αγώνες, 11,2 κατά μέσο όρο), Νίκος Μαντζιώρης (298 πόντοι σε 30 αγώνες, 9,9 κατά μέσο όρο) και Αριστοτέλης Στέφος (284 πόντοι σε 30 αγώνες, 9,5 κατά μέσο όρο).

# Περίοδοι σε εθνικές κατηγορίες 

# Πρόσωπα 

