
## Heavy Load

Οι Heavy Load ήταν σουηδικό heavy metal συγκρότημα, το οποίο δημιουργήθηκε στην Στοκχόλμη το 1976. Έχουν χαρακτηριστεί ως το πρώτο metal συγκρότημα που βγήκε από την Σουηδία. Μετά από τρία άλμπουμ, διαλύθηκαν αρχικά το 1983 και οριστικά το 1987.

# Βιογραφία 

Οι Heavy Load δημιουργήθηκαν το 1976 από τους αδελφούς Ράγκνε Γουάλκβιστ (φωνητικά και κιθάρα) και Στίρμπιορν Γουάλκβιστ (φωνητικά, τύμπανα), μαζί με τον Μίκαελ Μπάκλουντ (μπάσο). Τον Ιούλιο του 1978, ηχογράφησαν το πρώτο τους άλμπουμ με τίτλο "Full Speed at High Level", με μπασίστα τον Νταν Μολέν, το οποίο κυκλοφόρησε το Νοέμβριο του ίδιου έτους μέσω της Heavy Sound. Η δισκογραφική εταιρεία χρεοκόπησε λίγους μήνες αργότερα και τα μέλη του συγκροτήματος ίδρυσαν την δική τους εταιρεία με την ονομασία Thunderload Records.Το 1979, εντάχθηκε στην σύνθεση του συγκροτήματος ο κιθαρίστας Έντι Μαλμ, πρώην μέλος των Highbrow, και οι Heavy Load κυκλοφόρησαν το ΕΡ "Metal Conquest" τον Σεπτέμβριο του 1981. Το καλοκαίρι του επόμενου έτους, ηχογράφησαν στο Decibel AB Studio τον δίσκο "Death or Glory", ο οποίος εκδόθηκε τον Οκτώβριο του 1982, με σινγκλ του άλμπουμ το "Take Me Away".Στις 4 Ιανουαρίου του 1983 βιντεοσκοπήθηκε το "Heavy Load Live", το οποίο κυκλοφόρησε αργότερα μέσα στην χρονιά σε μορφή VHS. Ακολούθησε ο δίσκος "Stronger than Evil" τον Οκτώβριο του ίδιου έτους, ο οποίος ήταν και ο τελευταίος που κυκλοφόρησε το συγκρότημα. Γκεστ συμμετοχή πραγματοποίησε ο Φιλ Λάινοτ των Thin Lizzy στα κομμάτια "Free" και "Stronger than Evil". Η επιτυχία του άλμπουμ ώθησε το συγκρότημα να προγραμματίσει μία ευρωπαϊκή περιοδεία, η οποία τελικά ακυρώθηκε λόγω της αποχώρησης του μπασίστα Τόμπιορν Ράνιεσε.Το 1985, ο Αντρέας Φριτζ έγινε μέλος του σχήματος και υπέγραψαν στην δισκογραφική εταιρεία WEA, κυκλοφορώντας το σινγκλ "Monsters of the Night". Την επόμενη χρονιά, οι αδελφοί Γουάλκβιστ ίδρυσαν τα Thunderload Studios, όπου οι Candlemass ηχογράφησαν το άλμπουμ "Epicus Doomicus Metallicus". Μετά από αυτό, οι Heavy Load πέρασαν στον πάγο και σύντομα διαλύθηκαν.
Το συγκρότημα αναγνωρίζεται ως μεγάλη επιρροή του power metal κινήματος και κομμάτια τους έχουν διασκευάσει γνωστά συγκροτήματα του είδους όπως οι HammerFall, Battleroar, Noble Savage και Axevyper.
Τον Μάρτιο του 2017, ανακοινώθηκε ότι οι Στίρμπιορν και Ράγκνε Γουάλκβιστ έχουν αναλάβει το remastering των αυθεντικών αναλογικών ταινιών ηχογράφησης στο studio Atlantis Grammofon της Στοκχόλμης, με σκοπό την επανέκδοση της δισκογραφίας τους μέσω της ελληνικής δισκογραφικής εταιρείας No Remorse, γιορτάζοντας έτσι την τεσσαρακοστή επέτειο από την κυκλοφορία του ντεμπούτου τους.

# Δισκογραφία 

# Παραπομπές 

# Πηγές 

Heavy Load | Biography & History | AllMusic
Heavy Load - Encyclopaedia Metallum: The Metal Archives
Heavy Load - Metal Storm
