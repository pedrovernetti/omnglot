
## Museum Vestfyn

Museum Vestfyn er et statsanerkendt museum organiseret som en selvejende institution, der økonomisk baseres på tilskud fra staten og især Assens Kommune. Museum Vestfyn blev etableret i år 2000 ved sammenlægning af en række museer og samlinger. Dengang var dets navn Museerne på Vestfyn, men det blev ændret til Museum Vestfyn ved indgangen til 2013.

# Ernsts Samlinger 

I det tidligere industrikompleks, hvor Johan Ernst (1867-1924) startede værksted i 1890 og få år senere en hel sølvvarefabrik, finder man Ernsts Samlinger på adressen Østergade 57 i Assens. Sølvvarefabrikken havde ca. 50 ansatte og var i en periode blandt Danmarks største. Efter Johan Ernsts død i 1924 blev firmaet videreført af sønnen Frederik Ernst (1892-1976). 
Både Johan og Frederik Ernst samlede på gamle sølvting, men især sønnen Frederik var en inkarneret samler, og han fyldte efterhånden sin lejlighed op med porcelæn fra kendte fabrikker i Europa og Fjernøsten, tin, glas, malerier, ure, møbler og meget mere. Efter 1955 blev nogle af de tidligere værksteder også inddraget til formålet, og han åbnede nu sine udstillinger og sit hjem for offentligheden.

# Toldbodhus 

Museum Vestfyn åbnede den 27. juni 2015 en ny udstilling i Toldbodhus på Nordre Havnevej 19, Assens. Den hedder "Mennesket og Havnen" og viser forskellige genstande og fortæller bl.a. om kvægdrifterne, som i tidligere tider gik hen over Fyn til Assens Havn som overfartssted. Der er også mulighed for at se gamle filmoptagelser i udstillingen, bl.a. fra fiskefartøjer og kulimport i havnen. Endvidere genåbnede udstillingen i marts 2016 efter en vinterpause med tilføjelsen af en celle fra det gamle arresthus i Assens. Arresthuset lå i tilknytning til det tidligere rådhus i Østergade, men blev lukket i 1969 hvor et nyt arresthus var blevet opført på Toftevej 29. I udstillingen ser man døren fra celle nr. 1, en seng og andet inventar.
Toldbodhus blev før åbningen i 2015 renoveret under skyldig hensyntagen til bygningens status som fredet. Tidligere husedes her en samling af skibsmodeller, maritime genstande og fotografier. Assens Sømandsforening havde nemlig overtaget bygningen og omskabt den til museum i 1973, efter at den gule bygning i mange år var toldsted, indtil dette blev nedlagt.
Assens Sømandsforening havde siden sin stiftelse i 1890 indsamlet en lang række genstande, og mange af dem fandt fra 1973 plads i Toldbodhus, men også i Willemoesgårdens samlinger vedrørende byens historie samt om Peter Willemoes kom en stor del af sømandsforeningens materiale til at indgå.
Toldkammerbygningen blev oprindeligt opført i 1834, dog stammer en tilbygning fra 1845, hvor der skulle skaffes mere plads til oplagring af varer, for det tilfælde at en købmand gerne ville udskyde sin toldbetaling.

# Willemoesgården 

Bymuseet Willemoesgaarden findes i Østergade 36 som er et af de ældste huse i Assens. Museet fejrer nu 200-året for guldaldermaleren Dankvart Dreyer, der var født i naboejendommen Østergade 38. Det sker med en udstilling, der åbnede på hans fødselsdag den 13. juni 2016, og varer indtil december. Her kan man se både værker fra museets egen samling og fra andre museer, samt værker der er lånt fra private ejere. 
Dankvart var søn af Jørgen Christian Dreyer, der var en af byens velhavende købmænd, men denne døde allerede i 1823. I stedet hjalp Dankvart Dreyers gudfar, den dannede toldinspektør Hans Sessing det unge talent, så han kunne komme på Kunstakademiet som 15-årig. Her lærte han først at tegne og male figurer, ligesom han kom til at beskæftige sig med historiemaleriet, før han for alvor kastede sig over skildringen af landskaber, hvilken han er mest kendt for. Omkring Dreyer citeres hans ven og kollega J.Th. Lundbye i 1842: "Ganske dejlige Glimt seer jeg i hans Studier af det ægte, pure Guld" og (1844): "Dreyer har meest malet Fyen og Jylland og hans Stykker ere altid fulde af Poesie". I 1848 forlod Dankvart Dreyer kunstnermiljøet i København og flyttede til en gård i Barløse, hvor han havde sin mor og søster hos sig. Men allerede i 1852 døde han af tyfus.
Dreyer-udstillingen efterfølger udstillingen 4 + 4 Kultur + Landskab i 2015, hvor museet som del af et samarbejde med Tobaksgaarden i Assens viste et udsnit af Museum Vestfyns landskabsmalerier. Man forsøgte sig desuden med et interaktivt element, idet alle med adgang til Instagram skulle kunne tage og sende et fotografi af et landskab i Assens Kommune til #kulturoglandskab, hvorefter fotoet ville komme til syne på en skærm i udstillingen.
Navnet på museet skyldes søhelten Peter Willemoes, der blev født den 11. maj 1783 i dette hus, hvor hans far var amtsforvalter. Som kun 12-årig blev Peter Willemoes elev på Søkadet-akademiet i København. I Slaget på Reden i 1801 stod han som ung søløjtnant som øverstkommanderende for det "Gernerske Flaadebatteri nr. 1", der deltog i kampen mod den engelske overmagt. Ved sin modige og engagerede indsats blev han med et slag berømt, og Willemoesgården har haft flere af hans personlige genstande udstillet. Peter Willemoes døde allerede som 24-årig i 1808 om bord på linjeskibet Prinds Christian Frederik, der kom i kamp med overtallige engelske krigsskibe i søslaget ved Sjællands Odde. 
Assens har antagelig været købstad fra omkring år 1200. Byens historie går altså langt tilbage, og det har været afspejlet i Willemoesgårdens udstilling om byens huse, håndværk, handel og ikke mindst søfart, herunder den århundredgamle færgesejlads til Aarøsund, der har haft stor betydning for Assens by. Nogle af disse temaer berøres i den nye udstilling i Toldbodhus.
I 1955 blev Willemoesgården af ejeren Assens Kommune stillet til rådighed for Assens og Omegns Museumsforening med henblik på at etablere mindestuer for Peter Willemoes. Efter en gennemgribende renovering blev museet åbnet officielt den 20. juni 1959.

Kunstsamlingen i Vestfyns Kunstmuseum findes ikke som en selvstændig enhed mere, men samlingens genstande bevares i Museum Vestfyns varetægt, hvor de kan dukke op i fremtidige udstillinger med fokus på lokal- og kulturhistorie. Beslutningen herom blev i realiteten taget i 2012.
Vestfyns Kunstmuseum i Østergade 38 i Assens blev åbnet i 1994 og var åbent her indtil begyndelsen af 2014 i tilknytning til Willemoesgården, hvor flere af kunstværkerne tidligere havde befundet sig. I Østergade 38 blev guldaldermaleren Dankvart Dreyer født den 13. juni 1816 (død i 1852 i Barløse ved Assens), og hans værker var rigt repræsenteret i udstillingen, hvor der i øvrigt vistes en række værker af kunstnere med relation til Assens: billedhuggeren Jens Adolf Jerichau (1816-1883) og hans hustru Elisabeth Jerichau Baumann, bysbarnet og Skagensmaleren Thorvald Niss (1842-1905), "hestemaleren" Lauritz Mikkelsen (født i Skåne i 1879, død i Saltofte ved Assens i 1966), dyrehavemalerne Peter Klitz (1874-1955) og Aage Jacobsen (1894-1970) samt Saltoftemaleren Niels Hyhn (1902-1950).

# Overdraget: Vestfyns Hjemstavnsgård 

Vestfyns Hjemstavnsgård er fra januar 2016 overtaget af Vestfyns Hjemstavnsforening. Nogle af samlingens genstande er overført til magasin for at kunne bevares for eftertiden.
På adressen Klaregade 23 i landsbyen Gummerup ved Glamsbjerg i Assens Kommune ligger frilandsmuseet Vestfyns Hjemstavnsgård. Det består af en række bygninger fra 1700-tallet. Selve den firlængede sulegård (Landmålergården) ligger på sit oprindelige sted, mens andre bygninger er flyttet dertil. 
Således lå det røde Urmagerhus oprindelig i nabolandsbyen Køng, hvor det blev opført 1776, og senere kom til at huse urmagerfamilien Wibye, der lavede de kendte Køng-klokker. Men der brændte Urmagerhuset i 1973, og det blev flyttet og genopført på Hjemstavnsgårdens område i 1981. Landsbysmedjen stammer fra Tåstrup på Nordfyn, og tørvekoven stammer fra Håstrup (mellem Haarby og Fåborg), hvor den var en del af smedens bygninger.
Der var landbrug på gården indtil 1930, og man kunne blandt andet se mange landbrugsredskaber dér. Gården blev åbnet som museet Vestfyns Hjemstavnsgård den 7. juni 1931.

# Lukket: Mands Samling 

Museet Mands Samling er definitivt lukket i maj 2014. Mange af samlingens genstande er overført til magasin. Det tømte hus blev i oktober 2014 tilbageskødet til fonden bag Mands Samling.
I 1951 åbnede Anton Jensen (1885-1970) Museet Mands Samling i ejendommen Damgade 26 i Assens, som hans kone Marianette havde købt i 1920. Det blev byens første kulturhistoriske museum og samlingen viser med de mange genstande, heraf også nogle finurlige, meget om livet i det gamle Assens. 
Navnet Mand var et kendt navn langt tilbage i Anthon Jensens slægt. Han var selv udlært smed, men havde prøvet forskellige erhverv og var blevet lidt af en altmuligmand. Efter hans død i 1970 videreførtes museet i mere end 25 år af datteren Marianette Schneider.
Af Anthon Jensens børn kendes dog især modstandsmanden Jens Toldstrup, hvis indsats under 2. verdenskrig blev højt anerkendt, ikke mindst fra engelsk side.
Om ejendommen Damgade 26 vides også, at den husede et stort antal russiske flygtninge omkring afslutningen på 1. verdenskrig.
Museet blev lukket bl.a. ud fra et lavt besøgstal, men i sommeren og eftersommeren i 2013 blev der arrangeret afskedsomvisninger i samlingen, hvor man så et usædvanligt højt besøgstal.

# Eksterne henvisninger 

Museum Vestfyns hjemmeside og museets Facebook-side
Hjemmeside omkring Toldbodhus og Assens Sømandsforening
Rikke Kristensen, Noget om søhelten Peter Willemoes - og lidt om byen Assens, udgivet 2008
Fyens Stiftstidende, den 7. december 2014, den 12. maj og den 14. oktober 2015, den 18. marts 2016 samt www.fyens.dk
hæftet Dreyer - Liv og Landskab, med illustrationer samt danske og engelske tekster på 56 sider, udgivet i forbindelse med udstillingen af samme navn i 2016.
