
## Πόλη της Λευκάδας

Η Πόλη της Λευκάδας είναι η πρωτεύουσα του ομώνυμου νησιού. Βρίσκεται στα βόρεια του νησιού στο κοντινότερο σημείο του, με την απέναντι ακτή της ηπειρωτικής Ελλάδας. Στην είσοδο της πόλης βρίσκεται το βενετικό κάστρο, γνωστό ως κάστρο της Αγίας Μαύρας. Η πόλη αποτελεί επίσης πρωτεύουσα του νομού Λευκάδας και του δήμου Λευκάδας. Ο πληθυσμός της σύμφωνα με την απογραφή του 2011 είναι 8.673 κάτοικοι και μαζί με τον Πολύγυρο, την Άμφισσα, το Καρπενήσι και το Αργοστόλι είναι οι μικρότερες πρωτεύουσες νομών της Ελλάδας. Στην πόλη της Λευκάδας ξεχωρίζουν τα ξύλινα αντισεισμικά κτήρια, ιδιαίτερης αρχιτεκτονικής, βαμμένα συνήθως σε έντονα χρώματα. Η Πόλη της Λευκάδας είναι ανακηρυγμένος παραδοσιακός οικισμός. 

# Αξιοθέατα της πόλης 

Στην είσοδο της Πόλης της Λευκάδας βρίσκεται το μεσαιωνικό κάστρο της πόλης, χτισμένο από τον Βενετό Ιωάννη Ορσίνι στις αρχές του 14ου αιώνα. Το κάστρο πήρε την ονομασία του από το εκκλησάκι της Αγίας Μαύρας που βρισκόταν στην ίδια θέση. Η εκκλησία αυτή έδωσε το όνομά της και στο νησί της Λευκάδας για μια μεγάλη περίοδο της ιστορίας. Το κάστρο βρίσκεται στην άκρη του μικρού πορθμού που σχηματίζεται μεταξύ της Λευκάδας και της απέναντι ακτής της Ακαρνανίας και περιβάλλεται από τάφρο. 
Οι περισσότεροι δρόμοι της πόλης ξεκινούν από την γέφυρα που συνδέει την πόλη με την απέναντι ακτή και έχουν ακτινωτή διάταξη. Κύριος δρόμος της πόλης είναι η οδός Ντέρπφελντ, πεζοδρομημένη σήμερα, που έχει το όνομα του διάσημου Γερμανού αρχαιολόγου Βίλελμ Ντέρπφελντ, ο οποίος πραγματοποίησε σημαντικές ανασκαφές στην Λευκάδα στις αρχές του 20ου αιώνα. Στην οδό Ντέρπφελντ βρίσκονται ορισμένα από τα πιο αξιόλογα κτίρια της πόλης καθώς και οι πιο καλά διατηρημένες παλιές εκκλησίες. Πολλές παλιές εκκλησίες της πόλης είναι χτισμένες κατά την διάρκεια του 17ου αιώνα και είναι τεχνοτροπίας Μπαρόκ. Λόγω της μεγάλης σεισμικότητας της περιοχής όλα σχεδόν τα καμπαναριά είναι μεταλλικά. 
Στην πόλη ξεχωρίζουν τα αγάλματα τριών σημαντικών λογοτεχνών που γεννήθηκαν στην Λευκάδα, του Άγγελου Σικελιανού, του Αριστοτέλη Βαλαωρίτη και του Λευκάδιου Χερν. Από τους επισκέψιμους χώρους της πόλης ξεχωρίζει το αρχαιολογικό μουσείο με ευρήματα από τις ανασκαφές του Ντερπφελντ.

# Η δημοτική κοινότητα της Λευκάδας 

Στη δημοτική κοινότητα της Λευκάδας ανήκουν επίσης οι οικισμοί Φρύνι και Καλλιγόνι. Το Φρύνι έχει πληθυσμό 444 κατοίκους και το Καλλιγόνι 197. Στην θέση που είναι χτισμένο το Καλλιγόνι βρισκόταν στην αρχαιότητα η Νήρικος, η οποία αποτελούσε την σημαντικότερη πόλη του νησιού κατά τα πρώτα ιστορικά χρόνια της αρχαίας περιόδου, πριν την έλευση των Κορινθίων.

# Αδελφοποιημένες πόλεις 

Η Πόλη της Λευκάδας είναι «αδελφοποιημένη» με τις παρακάτω πόλεις:

 Σιντζούκου (新宿区)
 Πλοέστι (Ploieşti)
 Εμαμπόντα (Emmaboda)
 Λουκάτ (Leucate)

# Παραπομπές 

# Εξωτερικοί σύνδεσμοι 

Δήμος Λευκάδας
Η πόλη της Λευκάδας - από το e-lefkas.gr
Ο Πέτρινος Φάρος της Λευκάδας στο Φρούριο
