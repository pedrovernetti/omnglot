
## Ο Θυρωρός

Η ταινία Ο Θυρωρός ή αλλιώς Κοιμήσου Ήσυχα (ισπανικά: Mientras duermes) είναι ισπανικό ψυχολογικό θρίλερ παραγωγής του 2011 σε σκηνοθεσία του Χάουμε Βαλαχερό. Πρωταγωνιστούν οι Λουίς Τοσάρ, Μάρτα Ετούρα και Αλβέρτο Σαν Χουάν. Το 2018 κυκλοφόρησε ριμέικ από την Νότια Κορέα.

# Υπόθεση 

Ο Θέσαρ διακατέχεται από έλλειψη του αισθήματος της ευτυχίας και δε βρίσκει το νόημα της ζωής. Το μόνο πράγμα που του προκαλεί ένα είδος χαράς, είναι να βλέπει τους άλλους ανθρώπους να υποφέρουν. Εργάζεται ως θυρωρός σε μια πολυκατοικία και έχει πρόσβαση στα διαμερίσματα όλων των ενοικιαστών, και τους παρακολουθεί κρυφά προσπαθώντας να δημιουργήσει προβλήματα στη ζωή τους. Μιλάει για τα κατορθώματά του στην άρρωστη μητέρα του, η οποία είναι παράλυτη και νοσηλεύεται.
Η πιο δύσκολη περίπτωση για τον Θέσαρ είναι μια νεαρή κοπέλα, ονόματι Κλάρα. Ο Θέσαρ της γράφει ανώνυμες επιστολές, της στέλνει μηνύματα στο κινητό της, καθώς και στο προσωπικό της μέιλ, αλλά η ίδια δε φαίνεται να δίνει ιδιαίτερη σημασία. Τότε, μπαίνει κρυφά τη νύχτα μέσα στο διαμέρισμά της, την ναρκώνει με χλωροφόρμιο και προσθέτει υδροξείδιο του νατρίου στα καλλυντικά της, με αποτέλεσμα όταν εκείνη τα χρησιμοποιεί, αρχίζει να εμφανίζει εξανθήματα στο πρόσωπό της. Ωστόσο, δε χάνει το χαμόγελο από τα χείλη της, μιας και είναι πολύ αισιόδοξη. Μια άλλη νύχτα, ο Θέσαρ βάζει κρυφά κατσαρίδες στο σπίτι της, τις οποίες η Κλάρα φοβάται, συνεπώς αποφασίζει να φύγει για μερικές μέρες από το διαμέρισμα και ζητά από τον Θέσαρ να της το απολυμάνει. Στο υπόγειο της πολυκατοικίας, η αστυνομία βρίσκει τον υπολογιστή από τον οποίον στάθηκαν τα μέιλ στο κινητό της Κλάρας, αλλά ο Θέσαρ έχει βεβαιωθεί ότι όλα τα στοιχεία στρέφονται εναντίον του γιου της καθαρίστριας, τον οποίον και συλλαμβάνουν.
Η κατάσταση περιπλέκεται, και ο ιδιοκτήτης της πολυκατοικίας δεν μένει ικανοποιημένος από την απόδοση του Θέσαρ, μιας και καθυστερεί να φανεί στο πόστο του, οπότε αποφασίζει να τον απολύσει. Ο φίλος της Κλάρας, ο Μάρκος, την επισκέπτεται. Εκείνη τη νύχτα, ως συνήθως, ο Θέσαρ τρυπώνει στο διαμέρισμα της Κλάρας και κρύβεται κάτω από το κρεβάτι της, με σκοπό κάποια στιγμή τη νύχτα να την ναρκώσει, αλλά ακούσια ναρκώνει τον ίδιο του τον εαυτό, με αποτέλεσμα να ξυπνήσει το πρωί εκεί και παρά την προσπάθειά του να βγει από το διαμέρισμα, γίνεται αντιληπτός από τον Μάρκος, του οποίου δημιουργούνται υποψίες για τις προθέσεις του Θέσαρ.
Ο Μάρκος πηγαίνει την Κλάρα στο γιατρό, μιας και εκείνη αισθάνεται άρρωστη. Εν τέλει αποδεικνύεται ότι η Κλάρα έμεινε έγκυος, ενώ είχε πολύ καιρό να ιδωθεί με τον Μάρκος. Ανακαλύπτει επίσης ότι κάτω από το στρώμα ο Θέσαρ έκρυβε χλωροφόρμιο, μια μάσκα και έναν καθρέπτη, για να μπορεί να βλέπει αν η Κλάρα έχει κοιμηθεί. Ταραγμένος, καλεί τον Θέσαρ στο διαμέρισμα για εξηγήσεις. Ενώ αρχίζουν να παλεύουν, ο Θέσαρ τον κόβει την καρωτιδική του αρτηρία με ένα κομμάτι γυαλί και εν συνεχεία σκηνοθετεί την αυτοκτονία του.
Η Κλάρα συγκλονίζεται από το χαμό του φίλου της και ο Θέσαρ αισθάνεται πως πέτυχε το σκοπό του, ενώ παράλληλα προσπαθεί να κρύψει το χαμόγελο από τα χείλη του. Η αστυνομία υποπτεύεται πως ο Θέσαρ ευθύνεται, αλλά δεν έχει αποδείξεις περί αυτού.
Μετά από ένα χρόνο, υλοποιείται το τελευταίο στάδιο του σχεδίου του Θέσαρ. Γράφει στην Κλάρα μια επιστολή, αποκαλύπτοντάς της τις νύχτες που πέρασε μαζί της ενώ εκείνη βρισκόταν σε λήθαργο, και ότι το παιδί που γέννησε είναι στην ουσία δικό του. Παρόλα αυτά, όλες αυτές του οι ενέργειες του πρόσφεραν το αίσθημα της ευτυχίας και της χαράς, γνωρίζοντας πλέον πως να το ξαναπετύχει.

# Ηθοποιοί και χαρακτήρες 

Λουίς Τοσάρ ως Θέσαρ
Μάρτα Ετούρα ως Κλάρα
Αλβέρτο Σαν Χουάν ως Μάρκος
Πεπ Τοσάρ ως πατέρας της Ούρσουλα
Πέτρα Μαρτίνεθ ως Βερόνικα
Άμπαρο Φερνάντεθ ως καθαρίστρια
Ίρις Αλμέιδα ως Ούρσουλα
Ρόχερ Μορίγια ως καθαριστής
Μαργαρίτα Ροσέδ ως μητέρα του Θέσαρ
Μάνελ Δουέσο ως επίτροπος

# Παραπομπές 

# Εξωτερικοί σύνδεσμοι 

Ο Θυρωρός στην IMDb
