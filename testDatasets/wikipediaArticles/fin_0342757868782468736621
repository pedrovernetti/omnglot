
## Ellala

Ellala on SRV:n omistama huvila Toppilansalmen pohjoisrannalla Toppilassa. 
Ellalan rakennutti kauppaneuvos Albert Oskar Snellman. Nimensä Ellala sai Snellmanin tyttären Elinin mukaan. Rakentamisvuodesta ei ole varmuutta, mutta vuonna 1879 huvilaan rakennettiin kahdeksankulmainen torni ja tornin huipulle lasitettu paviljonki. Ellalaa laajennettiin vuonna 1890 ja samalla rakennettiin uusi avoin veranta. Huvila siirtyi A. O. Snellmanin ja tämän lesken kuoleman jälkeen tytär Elinin ja tämän aviomiehen Reinhold Weckmanin haltuun. Weckmanit omistivat huvilan vuoteen 1932 asti, jolloin huvila siirtyi Vaasan Höyrymylly Oy:lle johtajan asunnoksi.Sittemmin huvila on toiminut Rehuraision Oulun rehutehtaan konttorirakennuksena. Rehutehtaan toiminta siirrettiin Ylivieskaan, ja Oulun tehtaan tuotanto loppui vuonna 2009.Kulttuurihistoriallisesti arvokas rakennus on kunnostettu, ja sen sisällä toimii tällä hetkellä SRV:n työmaatoimisto. Kun alueelle syntyvä Satamarannan asuinalue on valmis, huvilasta on tarkoitus tehdä Toppilansalmen yhteisön sydän ja keskipiste, jossa asukkaat voivat viihtyä yhdessä.

# Lähteet 

# Aiheesta muualla 

 Kuvia tai muita tiedostoja aiheesta Ellala Wikimedia Commonsissa
