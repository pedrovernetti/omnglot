
## Οικονομία του Αζερμπαϊτζάν

Το Αζερμπαϊτζάν έχει μια οικονομία που έχει ολοκληρώσει τη μετασοβιετική της μετάβαση προς τη σύγχρονη εποχή και βασίζεται στη βιομηχανία πετρελαίου, στην οποία το κράτος παίζει κύριο ρόλο. Το ΑΕΠ του Αζερμπαϊτζάν αυξήθηκε κατά 41,7% το πρώτο τρίμηνο του 2007, κάνοντάς το έτσι το υψηλότερο από κάθε έθνος σε όλο τον κόσμο. Αυτές οι τιμές, παρότι δεν διατηρήθηκαν, εξακολουθούν να παραμένουν σε υψηλά επίπεδα. Τα μεγάλα αποθέματα πετρελαίου συμβάλουν σημαντικά στην ανάπτυξη της οικονομίας. Το εθνικό νόμισμα, το Μανάτ του Αζερμπαϊτζάν, είχε σχεδόν την μισή αξία από το ευρώ τον Μάρτιο του 2017.

# Τομείς της οικονομίας 

# Γεωργία 

To Αζερμπαϊτζάν έχει τη μεγαλύτερη γεωργική λεκάνη της ευρύτερης περιοχής. Ειδικότερα, το 54,9% του Αζερμπαϊτζάν αποτελείται από γεωργικά εδάφη. Στις αρχές του 2007 υπήρχαν 4.755.100 εκτάρια καλλιεργήσιμης γεωργικής έκτασης. Την ίδια χρονιά τα συνολικά αποθέματα ξυλείας υπολογίζονταν σε 136 εκατομμύρια m³. Τα ινστιτούτα γεωργικής επιστημονικής έρευνας του Αζερμπαϊτζάν επικεντρώνονται σε τομείς, όπως λιβάδια και βοσκοτόπια, κηπουρικές και υποτροπικές καλλιέργειες, φυλλώδη λαχανικά, αμπελουργία και οινοποιία, καλλιέργεια βαμβακιού και φαρμακευτικά φυτά. Σε μερικές περιοχές είναι κερδοφόρα η καλλιέργεια σιτηρών, πατάτας, ζαχαρότευτλων, βαμβακιού και καπνού. Τα γαλακτοκομικά προϊόντα, το κρασί και τα αποσταγμένα ποτά είναι επίσης σημαντικά αγροτικά προϊόντα. Η αλιευτική βιομηχανία στην Κασπία επικεντρώνεται στα αποθέματα οξύρρυγχων.
Ορισμένα τμήματα από προϊόντα που προηγουμένως εισάγονταν από το εξωτερικό έχουν αρχίσει να παράγονται σε τοπικό επίπεδο (μεταξύ των οποίων είναι η Coca Cola από την Coca Cola Bottlers LTD, μπύρα από την Baki-Kastel, παρκέ από την Nehir και αγωγοί πετρελαίου από την EUPEC Pipe Coating Azerbaijan).

# Βιομηχανία 

Το 2007, οι βιομηχανίες εξορύξεων και υδρογονανθράκων αποτελούσαν πάνω από το 95% της οικονομίας του Αζερμπαϊτζάν. Η διαφοροποίηση της οικονομίας προς τη μεταποιητική βιομηχανία παραμένει ένα μακροπρόθεσμο πλάνο.Κατά τα τέλη της δεκαετίας του 2000, η αμυντική βιομηχανία του Αζερμπαϊτζάν είχε αναδειχθεί ως μια αυτόνομη οντότητα με αυξανόμενη ικανότητα αμυντικής παραγωγής. Η συνεργασία με τους αμυντικούς τομείς της Ουκρανίας, της Λευκορωσίας και του Πακιστάν είναι στενή. Ειδικότερα, μάλιστα, οι σχέσεις συνεργασίας με την τουρκικές εταιρείες, έχουν οδηγήσει στην παραγωγή πολλών αμυντικών συστημάτων στη χώρα.

# Υπηρεσίες 

# Χρηματοοικονομικές και επιχειρηματικές υπηρεσίες 

Οι ρυθμοί αύξησης του ΑΕΠ που παρατηρούνται στο Αζερμπαϊτζάν, κατά τη διάρκεια των τελευταίων ετών, έκαναν τη χώρα μία από τις ταχύτερα αναπτυσσόμενες στον κόσμο. Όμως, ο τραπεζικός τομέας του Αζερμπαϊτζάν δεν έχει ακόμη αξιοποιήσει το μεγάλο δυναμικό ανάπτυξης, που ευνοείται από την οικονομική πρόοδο. Για το λόγο αυτό, ο τραπεζικός τομέας παραμένει μικρός σε σχέση με το μέγεθος της οικονομίας του Αζερμπαϊτζάν. Από το 2002, σημαντικά μέτρα αναδιάρθρωσης του τραπεζικού συστήματος έχουν αρχίσει να πραγματοποιούνται.
Την 1η Απριλίου 2010, 47 τράπεζες με 631 υποκαταστήματα τραπεζών λειτουργούσαν στο Αζερμπαϊτζάν. Μία από τις τράπεζες είχε ιδρυθεί με τη συμμετοχή κρατικών κεφαλαίων και 23 με ξένο κεφάλαιο. Την ίδια περίοδο 98 μη τραπεζικοί πιστωτικοί οργανισμοί επιχειρούσαν στη χώρα. Η άνοδος των εισοδημάτων του πληθυσμού, η εμπιστοσύνη στο τραπεζικό σύστημα, με τη βελτίωση των νομικών βάσεων προστασίας των συμφερόντων των πιστωτών και των καταθετών, έχουν ευνοήσει την αύξηση των καταθέσεων του πληθυσμού.

# Παραπομπές 

