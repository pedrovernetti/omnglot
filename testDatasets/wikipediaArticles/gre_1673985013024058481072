
## Ηλιακή έκλειψη της 20ης Μαρτίου 2015

Μια ολική έκλειψη Ηλίου έγινε στις 20 Μαρτίου 2015. Μια ηλιακή έκλειψη συμβαίνει όταν η Σελήνη περνάει ανάμεσα στη Γη και τον Ήλιο, οπότε καλύπτει εντελώς ή εν μέρει τον ηλιακό δίσκο για έναν παρατηρητή στη Γη. Μια ολική έκλειψη Ηλίου συμβαίνει όταν η φαινόμενη διάμετρος της Σελήνης είναι μεγαλύτερη από αυτή του Ήλιου, με αποτέλεσμα να καλύπτεται εξ ολοκλήρου ο ηλιακός δίσκος και να βυθίζονται κάποιες περιοχές στο σκοτάδι για μερικά λεπτά. Η ολικότητα συμβαίνει σε ένα στενή λωρίδα κατά μήκος της γήινης επιφάνειας, ενώ σε μια γύρω περιοχή με χιλιάδες χιλιόμετρα πλάτος, η έκλειψη είναι ορατή ως μερική. 
Αυτή η ολική ηλιακή έκλειψη ήταν αξιοσημείωτη διότι έλαβε χώρα στον Βόρειο Πόλο. Η ολικότητα ήταν ορατή επίσης, στις Νήσους Φερόε, στο Αρχιπέλαγος Σβάλμπαρντ, στον Βόρειο Ατλαντικό και στον Αρκτικό Ωκεανό. 
Η έκλειψη είχε μέγεθος 1,045. Η μεγαλύτερη διάρκεια της ολικής φάσης ήταν 2 λεπτά και 47 δευτερόλεπτα στα Νησιά Φερόε. Ήταν η τελευταία ολική ηλιακή έκλειψη ορατή σε ευρωπαϊκό έδαφος σε βάθος δεκαετίας, αφού η επόμενη θα συμβεί στις 12 Αυγούστου 2026. 

# Γεγονός 

Η ηλιακή έκλειψη ξεκίνησε στις 08:30(ώρα GMT) στη Βορειοδυτική Ευρώπη και κινήθηκε προς τα βορειοανατολικά. Η παρατήρηση ήταν αρκετά καλή από τον Βόρειο Ατλαντικό και τον Αρκτικό Ωκεανό, τη Γροιλανδία, την Ισλανδία, την Ιρλανδία, το Ηνωμένο Βασίλειο, τις Νήσους Φερόε, τη βόρεια Νορβηγία και την Περιφέρεια Μούρμανσκ. Αρχικά, η ολική έκλειψη πέρασε νότια της Γροιλανδίας. Στην συνέχεια κινήθηκε προς τα βορειοανατολικά, περνώντας ανάμεσα από την Ισλανδία και το Ηνωμένο Βασίλειο εκεί όπου βρίσκονται τα Νησιά Φερόε, ενώ κατέληξε στα βόρεια νησιά της Νορβηγίας(Σβάλμπαρντ). Η έκλειψη ήταν ορατή ως μερική σε όλη την Ευρώπη. Για παράδειγμα, το Λονδίνο παρουσίασε μερική έκλειψη ηλίου κατά 85%. Τρία επιβατικά αεροσκάφη πέταξαν πάνω από τα σύννεφα, στο "μονοπάτι" της ολικότητας δίνοντας την ευκαιρία στους επιβάτες να παρατηρήσουν το φαινόμενο. 

# Σύμπτωση γεγονότων 

Εκτός από την έκλειψη, η 20η Μαρτίου 2015 ήταν επίσης η πρώτη μέρα της άνοιξης (επίσης γνωστή ως εαρινή ισημερία στο βόρειο ημισφαίριο). 

# Που ήταν ορατή η έκλειψη 

Η έκλειψη ήταν ορατή ως μερική σε όλη την Ευρώπη, συμπεριλαμβανομένων των χωρών: Νορβηγία, Σουηδία, Δανία, Ηνωμένο Βασίλειο, Ιρλανδία, Πορτογαλία, Γαλλία, Γερμανία, Πολωνία, Τσεχία, Ουγγαρία, Αυστρία, Ιταλία, Μαυροβούνιο, Φινλανδία, Δυτική Ρωσία και Ουκρανία. 
 
 
 
 
 
 
 
 
 
 
 
 
 
 
 
 
 
 

# Στην Ελλάδα 

Η έκλειψη ήταν ορατή στην χώρα ως μερική. Στην βορειοδυτική Ελλάδα, καλύφθηκε το 40-41% του ηλιακού δίσκου, ενώ στην νοτιοανατολική Ελλάδα, περίπου το 20%. 
Το Υπουργείο Πολιτισμού, Παιδείας και Θρησκευμάτων με εγκύκλιο του αποφάσισε την παραμονή των μαθητών σε κλειστούς χώρους κατά την διάρκεια της έκλειψης, γεγονός που προκάλεσε αντιδράσεις. 

# Προσομοίωση έκλειψης 

# Δείτε επίσης 

Κατάλογος ηλιακών εκλείψεων ορατών από την Ελλάδα

# Παραπομπές 

