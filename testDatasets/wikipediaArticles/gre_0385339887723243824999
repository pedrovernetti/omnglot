
## ΛεΜπρόν Τζέιμς

Ο ΛεΜπρόν Τζέιμς (αγγλ.: LeBron Raymone James, 30 Δεκεμβρίου 1984) είναι Αμερικανός επαγγελματίας καλαθοσφαιριστής που αγωνίζεται ως σμολ φόρουορντ με τους Los Angeles Lakers στο ΝΒΑ. Είναι τρεις φορές πρωταθλητής του NBA (2012, 2013, 2016), τρεις φορές MVP των τελικών (2012, 2013, 2016), τέσσερις φορές MVP του NBA (2009, 2010, 2012, 2013), πρώτος σκόρερ του NBA την σεζόν 2007-08, NBA Rookie της Χρονιάς (2004) και δις χρυσός Ολυμπιονίκης.Στα 18 του μόλις, μετά την αποφοίτησή του από το σχολείο δευτεροβάθμιας εκπαίδευσης St. Vincent–St. Mary High School στη γενέτειρά του Άκρον στο Οχάιο, επιλέχτηκε στο νούμερο 1 του Ντραφτ του 2003 από τους Κλίβελαντ Καβαλίερς. Οδήγησε την ομάδα στην πρώτη της εμφάνιση σε τελικούς NBA το 2007, χάνοντας όμως από τους Σαν Αντόνιο Σπερς. Το 2010 Ο ΛεΜπρόν Τζέιμς μετεγγράφηκε στους Μαϊάμι Χιτ, αφού έμεινε ελεύθερος από τους Κλίβελαντ Καβαλίερς. Στην πρώτη του σεζόν στο Μαϊάμι, η ομάδα έφτασε στα τελικά, αλλά έχασε από τους Ντάλας Μάβερικς. Το 2012 κατέκτησε το πρώτο του πρωτάθλημα, όταν το Μαϊάμι νίκησε τους Οκλαχόμα Σίτι Θάντερ, κερδίζοντας το βραβείο MVP των τελικών για τις επιδόσεις του. Το 2013, κατέκτησε το δεύτερο συνεχόμενο πρωτάθλημα NBA και το βραβείο MVP των τελικών απέναντι στους Σαν Αντόνιο Σπερς. Το 2016, κατέκτησε το τρίτο του πρωτάθλημα και το πρώτο με τους Κλίβελαντ.

# Λύκειο 

Ο Τζέιμς αγωνίστηκε με το Λύκειό του, St. Vincent-St. Mary High School, στο Άκρον. Με μέσο όρο 21 πόντους και 6.2 ριμπάουντ οδήγησε το λύκειό του στην κατάκτηση της Division 3 με ρεκόρ νικών 23-1.

# Καριέρα NBA 

# 2003-2004 

Ο Τζέιμς επιλέχθηκε στο Νο1 του ντραφτ του 2003 από τους Κλίβελαντ Καβαλίερς. Στον πρώτο του αγώνα με τους Σακραμέντο Κινγκς ο Τζέιμς πετυχαίνει 25 πόντους, 9 ασίστ, 7 ριμπάουντ και 4 κλεψίματα. Στη συνέντευξη του μετά τον αγώνα, όταν τον ρώτησαν σε ποιον θα ήθελε να μοιάσει εκείνος απάντησε στον Τζέισον Κιντ. Τον Κιντ τον θαύμαζε από μικρός και το πρώτο του τριπλ-νταμπλ το πέτυχε εναντίον του. Ο Κιντ απάντησε λέγοντας, πως ο Τζέιμς είναι ο καλύτερος εν ζωή πόιντ γκαρντ και εκπληκτικός πασέρ. Την ίδια χρονιά ο Τζέιμς γίνεται ο νεαρότερος παίκτης που πετυχαίνει πάνω από 40 πόντους σε ένα παιχνίδι, σκοράροντας 41 στο ματς των Κλήβελαντ Καβαλίερς εναντίον των Νιου Τζέρσεϊ Νετς. Στο τέλος της χρονιάς ο Τζέιμς αναδεικνύεται ρούκι της σεζόν και γίνεται ο πρώτος παίκτης των Κλήβελαντ Καβαλίερς και ο νεότερος παίκτης στην ιστορία που παίρνει τον τίτλο. 

# 2004-2005 

Εκείνη τη σεζόν ο Τζέιμς παίζει στο πρώτο του All-Star Game πετυχαίνοντας 13 πόντους, δίνοντας 6 ασσίστ και μαζεύοντας 8 ριμπάουντ. Παίζοντας με την Ανατολή νικάει τη Δύση 115-125. Εκείνη τη σεζόν ο Τζέιμς γίνεται ο νεότερος παίκτης, που πετυχαίνει σε μια σεζόν τριπλ-νταμπλ, 50 πόντους και καταφέρνει να μπει στη All-NBA Team.

# 2005-2006 

Τη σεζόν αυτή ο Τζέιμς παίζει για δεύτερη συνεχόμενη χρονιά σε All-Star Game οδηγώντας την Ανατολή σε νίκη 122-120 εναντίον της Δύσης. Στο συγκεκριμένο παιχνίδι ο Τζέιμς είχε 29 πόντους, 2 ασσίστ και 6 ριμπάουντ και επίσης γίνεται ο νεότερος παίκτης, στα 21 του, που στέφεται MVP του All-Star Game. Επίσης, γίνεται ο νεότερος παίκτης, που πετυχαίνει πάνω από 30 πόντους κατά μέσο όρο σε μια σεζόν και γίνεται ο 4ος παίκτης του NBA, που πετυχαίνει σε μια σεζόν πάνω από 30 πόντους, 6 ασίστ και 7 ριμπάουντ. Τη συγκεκριμένη σεζόν ο Τζέιμς κάνει το ντεμπούτο του στα πλέυ οφς, αφού οι Κλήβελαντ Καβαλίερς καταφέρνουν να περάσουν στα πλέι οφς, για πρώτη φορά μετά το 1998. Εκπληκτικό είναι πως ο Τζέιμς στο ντεμπούτο του εναντίον των Ουάσινγκτον Ουίζαρντς γίνεται ο τρίτος παίκτης μετά τους Τζόνι Μακάρθι και Μάτζικ Τζόνσον, που πετυχαίνει τριπλ-νταμπλ στο ντεμπούτο του στα πλέι οφς, με 32 πόντους, 11 ασίστ και 11 ριμπάουντ. Τελικά, οι Κλήβελαντ Καβαλίερς περνάν από το εμπόδιο των Ουάσινγκτον Ουίζαρντς, αλλά θα σταματήσουν στους Ντιτρόιτ Πίστονς. Στο τέλος της χρονιάς, ο Τζέιμς θα υπογράψει συμβόλαιο για τρία ακόμα χρόνια, αξίας 60 εκατομμυρίων δολαρίων, με οψιόν για 1 ακόμα χρόνο. Το συμβόλαιο ξεκίνησε τη σεζόν 2007-2008.

# 2006-2007 

Το 2007 ο Τζέιμς συμμετέχει για τρίτη συνεχόμενη φορά σε All-Star Game. Στα 32 λεπτά που έπαιξε, είχε 28 πόντους, 6 ασσίστ και 6 ριμπάουντ. Στο πρώτο γύρο των πλέι οφς, οι Καβαλίερς διαλύουν σε τέσσερις αγώνες τους Washington Wizards. Στο δεύτερο γύρο, οι Καβς επικράτησαν των Νιου Τζέρσεϊ Νετς, με νίκες 4-2. Έτσι, οι Καβαλίερς πέρασαν στους τελικούς της Ανατολής μετά από 15 χρόνια όπου επικράτησαν των Ντιτρόιτ Πίστονς, αλλά έχασαν στους τελικούς του ΝΒΑ από τους Σαν Αντόνιο Σπερς με 4-0.

# 2007-2008 

Κατά την περίοδο 2007-2008, ο Τζέιμς συνέχισε το κυρίαρχο του παιχνίδι, κερδίζοντας για τέταρτη συνεχόμενη φορά τη συμμετοχή του σε All-Star Game και μπαίνει, για μία ακόμη φορά στη λίστα με τους πολυτιμότερους παίκτες του ΝΒΑ. Ακόμα στέφεται All-Star Game MVP, στο All-Star Game του 2008, με 27 πόντους, 9 ασίστ, 8 ριμπάουντ, 2 μπλοκ και 2 κλεψίματα, νικώντας τη Δύση με 134-128. Στις 26 Φεβρουαρίου 2008, εναντίον των Μπόστον Σέλτικς, ο Τζέιμς γίνεται ο νεότερος παίκτης, που ξεπερνάει τους 10.000 πόντους, στα 23 χρόνια και 59 ημέρες. Με 45-37 νίκες, οι Καβς τερματίζουν στη 4η θέση του Ανατολικής Περιφέρειας και παίρνει μέρος στα πλέι οφς. Οι Καβαλίερς αποκλείστηκαν στο δεύτερο γύρο με 4-3 από τους μετέπειτα πρωταθλητές Μπόστον Σέλτικς.

# 2008-2009 

Τη σεζόν 2008-2009 ψηφίστηκε δεύτερος καλύτερος αμυντικός της χρονιάς έχοντας ρεκόρ καριέρας με συνολικά 93 μπλοκ και μέσο όρο 1.2 ανά παιχνίδι. Επίσης βελτίωσε σημαντικά τις ελεύθερες βολές και έκανε ρεκόρ καριέρας με ποσοστό 78 τις εκατό. Οι Καβαλίερς προκρίθηκαν στα πλέι οφς με ρεκόρ νικών 66-16 και ο Τζέιμς έγινε ο πρώτος παίχτης τους που κερδίζει το βραβείο του MVP της χρονιάς με 28.4 πόντους, 7.2 ασίστ, 7.6 ριμπάουντ, 1.2 μπλοκ και 1.7 κλεψίματα μέσο όρο.
Στα πλέι οφς οι Καβαλίερς απέκλεισαν με 4-0 νίκες τους Ντιτρόιτ Πίστονς και Ατλάντα Χοκς αλλά έχασαν στους τελικούς περιφέρειας από τους Ορλάντο Μάτζικ.

# 2009-2010 

Τη σεζόν 2009-2010 ψηφίστηκε για έκτη συνεχόμενη χρονιά να συμμετάσχει στο All-Star Game. Στις 13 Μαρτίου του 2010 έγινε ο νεώτερος παίχτης στην ιστορία του ΝΒΑ που ξεπερνάει τους 15.000 πόντους. Έχοντας μέσο όρο 29.7 πόντους 8.6 ασσίστ, 7.3 ριμπάουντ, 1 μπλοκ και 1.6 κλεψίματα βραβεύτηκε για δεύτερη συνεχής χρονιά ως πολυτιμότερος παίχτης (MVP) της κανονικής περιόδου. Στα πλέι οφς οι Καβαλίερς αποκλείστηκαν στον δεύτερο γύρο από τους Μπόστον Σέλτικς. Ο Τζέιμς είχε υψηλό μέσο όρο πόντων αλλά χαμηλά ποσοστά στις εύστοχες προσπάθειες και αποδοκιμάστηκε από τους οπαδούς των Καβαλίερς.

# 2010-2014 

Την 1 Ιουλίου του 2010 ο Τζέιμς έμεινε ελεύθερος από τους Καβαλίερς. Ενώ είχε πολλές προτάσεις από διάφορες ομάδες του ΝΒΑ αποφάσισε να συνεχίσει την καριέρα του στους Μαϊάμι Χιτ οπού θα είχε περισσότερες πιθανότητες για την κατάκτηση ενός τίτλου με συμπαίκτες τους Ντουέιν Γουέιντ και Κρις Μπος.

Τη σεζόν 2010-2011 αναδέχθηκε δεύτερος σκόρερ του πρωταθλήματος με μέσο όρο πόντων 26.7 και βοήθησε το Μαϊάμι να προκριθεί στα πλέι οφς. Αφού απέκλεισαν τους Φιλαδέλφεια 76ers, Μπόστον Σέλτικς και Σικάγο Μπουλς στην σειρά των πλέι οφς, οι Χιτ έφτασαν για δεύτερη φορά στην ιστορία τους στα τελικά του ΝΒΑ. Εκεί έχασαν με 4-2 από τους Ντάλας Μάβερικς και ο Τζέιμς δέχτηκε κριτική για την κακή του απόδοση στα παιχνίδια των τελικών όπου είχε μέσο ορό μόλις 17,8 πόντων, ποσοστό πολύ χαμηλότερο σε σχέση με την κανονική περίοδο του πρωταθλήματος.
Τη σεζόν 2011-2012 αναδέχθηκε πολυτιμότερος παίχτης (MVP) του πρωταθλήματος για τρίτη φορά στη καριέρα του έχοντας μέσο όρο 27.1 πόντους, 7.9 ριμπάουντ, 6.2 ασίστ και 1.9 κλεψίματα. Στον πρώτο γύρο των πλέι οφς του 2012 οι Χιτ απέκλεισαν εύκολα τους Νιού Γιορκ Νικς με σκορ 4-1. Στον δεύτερο γύρο αν και βρέθηκαν πίσω με 2-1 από τους Ιντιάνα Πέισερς αλλά κατάφεραν να το γυρίσουν σε 4-2 με τον Τζέιμς να σκοράρει 40 πόντους στο έκτο παιχνίδι. Στα τελικά της περιφέρειας απέναντι στους Μπόστον Σέλτικς ο Τζέιμς σκόραρε 45 πόντους στο έκτο παιχνίδι ισοφαρίζοντας σε 3-3 τις νίκες. Οι Χιτ προκρίθηκαν στα τελικά του ΝΒΑ με 4-3 για δεύτερη συνεχής χρονιά. Εκεί αντιμετώπισαν τους Οκλαχόμα Σίτι Θάντερ και μετά από μια νίκη εκτός έδρας στα δυο πρώτα παιχνίδια έκαναν το 4-1 με τρεις νίκες εντός έδρας και κατέκτησαν το δεύτερο πρωτάθλημα. Αυτό ήταν το πρώτο πρωτάθλημα για τον Τζέιμς που αναδείχθηκε MVP και των τελικών έχοντας μέσο όρο 28.6 πόντους, 10.2 ριμπάουντ, 7.4 ασίστ ανά παιχνίδι.
Τη σεζόν 2012-2013 αναδέχθηκε πολυτιμότερος παίκτης (MVP) του πρωταθλήματος για δεύτερη συνεχόμενη χρονιά και τέταρτη φορά στη καριέρα του έχοντας μέσο όρο 26,8 πόντους, 8 ριμπάουντ, 7,3 ασίστ και 1,7 κλεψίματα.Στα πλέι-οφ του 2013, οι Μαϊάμι Χιτ απέκλεισαν τους Μιλγουόκι Μπακς και τους Σικάγο Μπουλς καθ' οδόν προς τους τελικούς περιφέρειας εναντίον των Ιντιάνα Πέισερς. Στο πρώτο παιχνίδι εναντίον των Ιντιάνα, ο Τζέιμς σκόραρε ένα λέι απ στην λήξη της παράτασης για να δώσει την νίκη στο Μαϊάμι με ένα πόντο. Οι Μαϊάμι Χιτ κέρδισαν τη σειρά σε επτά παιχνίδια, προχωρώντας προς τους τελικούς του ΝΒΑ όπου αντιμετώπισαν τους Σαν Αντόνιο Σπερς. Στην αρχή των τελικών, ο Τζέιμς έπαιξε μέτρια και επικρίθηκε για την έλλειψη επιθετικότητας και κακή επιλογή στα σουτ, ενώ το Μαϊάμι έμεινε πίσω με 2-3. Στο έκτο παιχνίδι, κατέγραψε το δεύτερο του triple-double της σειράς σημειώνοντας 16 πόντους στο τέταρτο δωδεκάλεπτο για να οδηγήσει τους Χιτ σε μια νίκη με ανατροπή Στο έβδομο παιχνίδι, οι Χιτ νίκησαν το Σαν Αντόνιο για το δεύτερο συνεχόμενο πρωτάθλημα τους. Ο Τζέιμς πέτυχε 37 πόντους και 12 ριμπάουντ στο αποφασιστικό παιχνίδι, ισοφαρίζοντας το ρεκόρ για τους περισσότερους πόντους που σημειώθηκαν σε νίκη στο έβδομο παιχνίδι των τελικών του NBA. Ονομάστηκε MVP των τελικών για δεύτερη συνεχόμενη χρονιά, με μέσο όρο 25,3 πόντους, 10,9 ριμπάουντ, 7 ασίστ και 2.3 κλεψίματα ανά παιχνίδι για τη σειρά των τελικών και 25,9 πόντους, 8,4 ριμπάουντ και 6,6 ασίστ ανά παιχνίδι για τα πλέι-οφ.Την σεζόν 2013-14, την τελευταία του στο Μαϊάμι έφτασε ξανά στους Τελικούς του NBA όπου οι Σπέρς νίκησαν τους Χιτ με 4-1 και στέφθηκαν εκείνοι πρωταθλητές.

# 2014-σήμερα 

Το καλοκαίρι του 2014, επέστρεψε στο Κλίβελαντ και μαζί με τους All-Star συμπαίκτες του Κάιρι Ίρβινγκ και Κέβιν Λοβ έφτασε για πέμπτη συνεχόμενη φορά στην καριέρα του και έκτη συνολiκά μέχρι τους τελικούς του NBA όπου ηττήθηκαν από τους Γκόλντεν Στέιτ Γουόριορς με 4-2.
Στις 20/6/2016 κατέκτησε τον τρίτο του τίτλο στους τελικούς του NBA και πρώτο με τους Κλίβελαντ Καβαλίερς κερδίζοντας στο 7ο παιχνίδι τους Γκόλντεν Στέιτ Γουόριορς με σκορ 89-93. Οι Καβς μάλιστα κατέκτησαν το δαχτυλίδι του πρωταθλητή μετά από φοβερή ανατροπή καθώς βρίσκονταν πίσω με σκορ 3-1 στη σειρά των τελικών. Στο 5ο και το 6ο παιχνίδι ο Λεμπρόν πέτυχε συνολικά 82 πόντους (από 41 σε κάθε παιχνίδι). Ακολούθησαν οι χαμένοι τελικοί του 2017 ενάντια και πάλι στους Γκόλντεν Στέιτ Γουόριορς (οι οποίοι είχαν ενισχυθεί ωστόσο με την απόκτηση του Κέβιν Ντουράντ το καλοκαίρι του 2016 ο οποίος αναδείχθηκε και MVP των τελικών) με συνολικό σκορ 4-1. Στους τελικούς αυτούς ο Λεμπρόν είχε τριπλ-ντάμπλ σε μέσο όρο (33.6 π., 12 ριμπ., 10ασ.).

# Διεθνης καριέρα 

Ο Τζέιμς έχει κερδίσει ένα χάλκινο μετάλλιο με την Εθνική ομάδα καλαθοσφαίρισης Ανδρών ΗΠΑ στους Ολυμπιακούς αγώνες της Αθήνας το 2004. Στους Ολυμπιακούς αγώνες του 2008 και του 2012 κατέκτησε το χρυσό μετάλλιο.

# Στατιστικά 

Μέσοι Όροι ανά σεζόν

# Παραπομπές 

# Βιβλιογραφία 

Ryan Jones: King James. Believe The Hype. The LeBron James Story. St. Martin's Press, New York 2003. ISBN 0-312-32229-1.
Jan Hieronimi: König unter Königen.. In: Five 1, 2003, S. 32-36.
Ders.: The Takeover. In: Five 9, 2004, S. 28-33.
Ders.: Das Spiel des Königs. In: Five 25, 2006, S. 32-37.

# Εξωτερικοί σύνδεσμοι 

Προφίλ του LeBron James από την NBA.com
