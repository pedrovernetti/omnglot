
## Antiques Roadshow

Antiques Roadshow (De britiske antikskatte) er et britisk tv-program, hvor eksperter i antikviteter rejser rundt til forskellige steder i Storbritannien (og lejlighedsvis andre lande) for at vurdere antikviteter, som lokale folk har taget med. Programmet har kørt siden 1979. Pr. 2016 har det Fiona Bruce som vært og kører på 39. sæson. Der findes også programmer med samme format i flere andre lande.

# Historie 

Serien begyndte i 1977 som en BBC-dokumentar om et auktionshus fra London, der tog på tur i Englands West Country. Pilotepisoden blev optaget i Hereford 17. maj 1977 og blev præsenteret af tv-værten Bruce Parker fra nyhedsprogrammet Nationwide og antikvitetseksperten Arthur Negus, der tidligere havde arbejdet på et lignende program, Going for a Song. Pilotepisoden var så succesfuld, at det blev til en serie, der har haft næsten samme format lige siden. Negus medvirkede i Antiques Roadshow indtil 1983. Seriens oprindelige tema var Bach's Brandenburg Concerto No 3 (i flere år en Moog synthesiser-version af Walter Carlos), men det blev ændret i begyndelsen af 1990'erne til et originalt tema af Paul Reade og Tim Gibson, der har været i brug lige siden. I den originale BBC-serie bliver forskellige byer eller berømte steder fremhævet som lokaliteter. Serien har også besøgt flere andre lande og er blevet efterlignet af andre tv-selskaber verden over.
I Storbritannien blev der sendt årlige julespecials for børn fra 1991 til 2006. Disse specials blev udsendt under titlen Antiques Roadshow: The Next Generation (undtagen 1991-udgaven der hed Antiques Roadshow Going Live) og benyttede en specielt tilpasset udgave af det normale tema. I 2007 var der dog ingen børnespecial. I stedet sendtes en udgave dedikeret til "fremtidens antikviteter" fra 1950'erne og frem til nutiden.
Fra april til juni 2005 sendtes spin-off-serien 20th Century Roadshow med Alan Titchmarsh som vært og med fokus på moderne ting at samle. Ti andre spin-off-serier, Antiques Roadshow Gems (1991) og Priceless Antiques Roadshow (2009–10), genbesøgte ting fra seriens historie og kom med baggrundsinformationer om produktionen af serien og interviews med programmets eksperter.
Den mest værdifulde genstand, der nogensinde har medvirket i serien, blev vist 16. november 2008. Den var en original 1990'er maquette af Antony Gormleys skulptur Angel of the North, ejet af Gateshead Council, der blev vurderet til 1.000.000 GBP af Philip Mould. Glasvareekspert Andy McConnell vurderede senere en samling af lysekroner til syv millioner pund (deres faktiske forsikringsværdi) og bemærkede, at han derved slog Moulds rekord; men her var der dog tale om fast inventar i Bath Assembly Rooms, hvor programmet blev optaget, snarere end genstande nogen havde taget med. Af de ting der faktisk er blevet solgt som følge af at være blevet opdaget i programmerne er de mest værdifulde et kamera fra 1932 fundet af Marc Allum, der blev solgt for over 600.000 USD i 2013, og Christofle et Cie Japonisme jardinere filmet af Eric Knowles, der blev solgt for 668.450 GBP (inklusive købers salær).
I modsætning til ovenstående gælder dog, at mange af de genstande, eksperterne får at se, er værdiløse. De bliver dog sjældent vist i programmerne for at spare de involverede for pinligheder. Værdi er dog ikke det eneste, der har betydning for om en genstand kommer med i programmet. Genstande med en interessant historie eller med relevans for stedet vil ofte blive taget med uanset værdi, og efterligninger bliver nogle gange taget med for at give eksperterne en lejlighed til at forklare forskellene mellem ægte og falsk.

# Format 

Programmet består i, at lokale folk tager deres ejendele med for at blive evalueret for autenticitet og interesse (specielt i forhold til stedet), og der bliver givet en omtrentlig værdi. Ofte giver de professionelle eksperter en dybdegående historisk, håndværksmæssig eller kunstnerisk kontekst til antikviteterne, hvilket giver programmet et stærkt kulturelt element. Dette øger tiltrækningen for folk, der er interesserede i fortiden eller i bestemte håndværk eller kunst uanset genstandenes økonomiske værdi. Programmets grundlæggende fokus er dog på samspillet mellem ejere og eksperter.
De tidligere værter på Antiques Roadshow tæller Bruce Parker (1979), Angela Rippon (1979), Arthur Negus (1979–1983), Hugh Scully (1981–2000) og Michael Aspel (2000–2007). Ved begyndelsen på 2008-sæsonen tog Fiona Bruce over.Afsnittene optages normalt om foråret og sommeren og sendes det efterfølgende efterår og vinter. De fleste afsnit er optaget skiftende steder, men enkelte steder optræder dog i to afsnit.

# Internationale udgaver 

# Australien 

I 2005 besøgte dele af BBC-holdet Australien og producerede seks en times afsnit med The LifeStyle Channel (XYZnetworks) og titlen Antiques Roadshow Australia. Der blev også lavet en special om besøget med titlen Antiques Roadshow Australia: Behind the Scenes.

# Canada 

En canadisk udgave, Canadian Antiques Roadshow, startede i januar 2005 på CBC Television og CBC Newsworld og har Valerie Pringle som vært. Det er også blevet sendt på CBC Country Canada.
Den mest værdifulde genstand i dette program var Henry Nelson O'Neils oliemaleri "Eastward Ho!" Den anbefalede forsikring var på 500.000 CDN, og den blev senere solgt hos Sotheby's i London for 164.800 GBP (ca. 300.000 CDN pr. 2008.)

# Finland 

Den finske udgave, Antiikkia, antiikkia er blevet sendt på YLE TV1 siden 1997.

# Nederlandene 

En nederlandsk udgave med titlen Tussen Kunst & Kitsch (Mellem kunst og kitsch) er blevet sendt siden af 1984. Programmet, der siden 2014 sendes af AVROTROS, foregår typisk i et nederlandsk museum eller lejlighedsvis i Belgien og Tyskland. Det er blevet så populært i tidens løb, at der endda er lavet specials. Eksperterne tager seerne på ture til steder med stor betydning for kunsthistorien. Programmet er blevet præsenteret af Cees van Drongelen (1984-2002) og Nelleke van der Krogt (2002-2015) og fik Frits Sissing som ny vært i september 2015.
I 2011 blev et maleri af Joost van Geel med titlen Het Kantwerkstertje opdaget med en anslået værdi af 250.000 euro.

# Sverige 

Den svenske udgave startede som et samarbejde mellem SVT Malmö og BBC, hvor Antiques Roadshow ville besøge Skandinavien i to afsnit. Den svenske udgave, Antikrundan, havde premiere i august 1989 på SVT2 og er siden blevet sendt af SVT hvert år. Pr. 2013 er der blevet sendt 25 sæsoner, og de fleste eksperter har været med siden starten. Jesper Aspegren and Anne Lundberg var de oprindelige værter.

# Tyskland 

I Tyskland sendes der regelmæssigt forskellige udgaver på ARD's regionale kanaler. Den ældste er BR's Kunst und Krempel (Kunst og skrammel), der kom til i 1985. Andre programmer tæller NDR's Lieb & teuer (Kær & dyr), HR's Kitsch oder Kunst? (Kitsch eller kunst?) og SWR's Echt antik?! (Ægte antik?!).

# USA 

Amerikanske PBS skabte et lignende program i 1997. Den amerikanske udgave af Antiques Roadshow bliver produceret af WGBH, et PBS-medlem i Boston (Massachusetts). Mark Walberg er vært og Marsha Bemko er producent.
PBS sender også den originale BBC-serier men med titlen Antiques Roadshow UK for at skelne den fra deres egen udgave. En anden forskel er at genstandenes værdi ofte angives i amerikanske dollar over dem i britiske pund fra originaludgaverne.

# Magasiner 

Udover tv-programmerne udgiver BBC også det månedlige magasin Home & Antiques, der går bag om kulisserne i Antiques Roadshow og giver tip og råd om køb og evaluering af antikviteter. 
Der er også et spin-off-magasin af den amerikanske udgave af programmet kaldet Antiques Roadshow Insider, der giver insider-kig på programmet og har særlige artikler om antikviteter og samlinger fra programmet.

# Noter 

# Litteratur 

Antiques Roadshow: A Celebration of the First 21 Years af Hugh Scully, Fiona Malcolm og Paul Atterbury. Mitchell Beazley, 1998. ISBN 1-84000-072-4
Antiques Roadshow : Experts on Objects af Eric Knowles, David Battie, John Bly, Anthony J Lester m.fl. BBC Books, 1987.

# Eksterne henvisninger 

Antiques Roadshow på Internet Movie Database (engelsk)
Antiques Roadshow på Metacritic (engelsk)
Antiques Roadshow hos The Movie Database (engelsk)
Antiques Roadshow hos TheTVDB (engelsk)
