
## Αλέξανδρος Βεζένκοφ

Ο Αλεξάνταρ Βεζένκοφ (βουλγαρικά: Александър Везенков, ελληνικά: Αλέξανδρος Βεζένκοφ, 6 Αυγούστου 1995), γνωστός και ως Σάσα Βεζένκοφ, είναι Βουλγαροκύπριος επαγγελματίας καλαθοσφαιριστής, που αγωνίζεται στην Ελληνική Basket League και την Ευρωλίγκα, για τον Ολυμπιακό Πειραιώς. Έχει ύψος δύο μέτρα και έξι εκατοστά και αγωνίζεται κυρίως στη θέση του πάουερ φόργουορντ.Έχει τρεις υπηκοότητες: τη βουλγαρική, την ελληνική και την κυπριακή, ενώ είναι διεθνής με την εθνική ομάδα της Βουλγαρίας. Κατέχει το ρεκόρ με τις περισσότερες νίκες (3) στην κατηγορία Καλύτερος Νέος Παίκτης Ελληνικού Πρωταθλήματος καλαθοσφαίρισης.

# Καριέρα 

# Άρης 

Ο Βεζένκοφ ξεκίνησε να παίζει μπάσκετ στην ηλικία των δέκα ετών, όταν εντάχθηκε στα τμήματα υποδομών του ΑΠΟΕΛ.Το 2009, η οικογένεια του μετακόμισε στην Θεσσαλονίκη και συνέχισε στην ομάδα του Άρη. Την σεζόν 2011-12, αγωνίστηκε για πρώτη φορά με την ανδρική ομάδα των "κίτρινων", παίζοντας σε οκτώ αγώνες του πρωταθλήματος και δύο των πλέι-οφ.Την επόμενη χρονιά, έπαιξε σε είκοσι ματς της κανονικής σεζόν και σε έναν αγώνα των πλέι-οφ, πετυχαίνοντας κατά μέσο όρο 3,9 πόντους. Κορυφαία του επίδοση για εκείνη την χρονιά, ήταν οι 13 πόντοι εναντίον του Ρεθύμνου, στις 2 Φεβρουαρίου 2013. Ο Βεζένκοφ αναδείχθηκε καλύτερος νέος παίκτης του πρωταθλήματος 2012-13, επικρατώντας του συμπαίκτη του στον Άρη, Λευτέρη Μποχωρίδη για έναν βαθμό στην τελική ψηφοφορία.Στις 16 Μαΐου 2013, ανακοινώθηκε ότι την επόμενη σεζόν ο Βεζένκοφ θα φοιτούσε στο πανεπιστήμιο Εξέβιερ του Σινσινάτι των ΗΠΑ, αλλά τρεις μήνες αργότερα έγινε γνωστό ότι ανανέωσε το συμβόλαιο του με τον Άρη για τρία ακόμη χρόνια.Την σεζόν 2013-14, ο Βεζένκοφ καθιερώθηκε ως βασικός παίκτης της ομάδας του Άρη, παίζοντας σε 25 αγώνες της κανονικής περιόδου και έναν ακόμη των πλέι-οφ. Είχε μέσο όρο 11,1 πόντων και 5,8 ριμπάουντ, με κορυφαία επίδοση τους 23 πόντους εναντίον του Απόλλωνα Πατρών, στις 18 Νοεμβρίου 2013. Με τον Άρη έφτασε επίσης στον τελικό του Κυπέλλου Ελλάδας, ηττήθηκε όμως από τον Παναθηναικό, 90-53. Αναδείχθηκε για δεύτερη συνεχόμενη χρονιά καλύτερος νέος παίκτης του πρωταθλήματος.Την σεζόν 2014–15, ο Βεζένκοφ αναδείχθηκε πρώτος σκόρερ του πρωταθλήματος με 469 πόντους και δεύτερος ριμπάουντερ με 201 ριμπάουντ, ενώ ήταν τέταρτος στα εύστοχα τρίποντα και πέμπτος στα κερδισμένα φάουλ. Τρεις μήνες πριν γίνει είκοσι ετών, ο Βεζένκοφ έγινε ο νεότερος πρώτος σκόρερ στην ιστορία του ελληνικού πρωταθλήματος. Ρεκόρ της μέχρι τότε καριέρας του, οι 29 πόντοι και τα 14 ριμπάουντ στην εκτός έδρας νίκη του Άρη εναντίον του ΠΑΟΚ με 77-78, στις 7 Φεβρουαρίου 2015.Στα τέλη Απριλίου του 2015, ο Βεζένκοφ δήλωσε συμμετοχή στο ντραφτ του NBA για το 2015, αλλά μερικές ημέρες αργότερα έγινε γνωστό ότι αναμένεται να αποσύρει το όνομα του από τη διαδικασία και να μείνει στην Ευρώπη.

# Μπαρτσελόνα 

Υπέγραψε τετραετές συμβόλαιο συνεργασίας με την ισπανική Μπαρτσελόνα τον Ιούλιο του 2015, η οποία πλήρωσε στην ομάδα της Θεσσαλονίκης 315.000 ευρώ για την αγορά του παίκτη. Ο Βεζένκοφ δήλωσε συμμετοχή στα ντραφτ του ΝΒΑ μετά το τέλος της σεζόν 2015-16, αλλά απέσυρε το όνομα του στις 13 Ιουνίου 2016. Με την Μπαρτσελόνα κατέκτησε το Σούπερ Καπ το 2015 και το κύπελλο Ισπανίας το 2018.

# Ολυμπιακός 

Από τις 12 Ιουλίου του 2018, ανήκει στον Ολυμπιακό Πειραιώς.

# Εθνική Βουλγαρίας 

Με την εθνική ομάδα εφήβων της Βουλγαρίας, ο Βεζένκοφ κατέλαβε την 12η θέση στο πρωτάθλημα Ευρώπης για τις ηλικίες κάτω των 16 ετών το 2010 και την 15η θέση την επόμενη χρονιά, όπου αναδείχθηκε πρώτος σκόρερ με 27,1 πόντους μέσο όρο. Το 2012, συμμετείχε στο ευρωπαϊκό πρωτάθλημα για ηλικίες κάτω των 18 ετών, καταλαμβάνοντας την όγδοη θέση, όπως και το 2013 που βρέθηκε στην 15η θέση, αν και αναδείχθηκε και πάλι πρώτος σκόρερ με 22,4 πόντους.Το 2014, συμμετείχε στο πρωτάθλημα Ευρώπης για τις ηλικίες κάτω των είκοσι ετών, οδηγώντας την βουλγάρικη ομάδα στην 13η θέση με μέσο όρο 19,3 πόντων και 11,2 ριμπάουντ, κορυφαίες στατιστικές της διοργάνωσης.Επίσης, συμμετείχε στην εθνική ανδρών της Βουλγαρίας, στην προκριματική φάση για το Ευρωμπάσκετ 2015, έχοντας μέσο όρο 17,3 πόντων και 6,3 ριμπάουντ.

# Τίτλοι-Διακρίσεις 

# Συλλογικοί 

Ισπανικό Σούπερ Καπ: (2015)
Κύπελλο Ισπανίας: (2018)

# Ατομικοί 

3x Καλύτερος νέος παίκτης: (2013, 2014, 2015)
Πολυτιμότερος παίκτης (MVP) της Α1 Εθνικής: (2015)
Καλύτερη πεντάδα της Α1 Εθνικής: (2015)
Πρώτος σκόρερ της Α1 Εθνικής: (2015)
Πρώτος Ριμπάουντερ της Α1 Εθνικής: (2015)
Πιο βελτιωμένος παίκτης της Α1 Εθνικής: (2015)

# Εθνική Ομάδα 

Πρώτος σκόρερ στο Ευρωπαϊκό πρωτάθλημα κάτω των 16: (2011)
Πρώτος σκόρερ στο Ευρωπαϊκό πρωτάθλημα κάτω των 18: (2013)
Πρώτος σκόρερ στο Ευρωπαϊκό πρωτάθλημα κάτω των 20: (2014)
Πρώτος ριμπάουντερ στο Ευρωπαϊκό πρωτάθλημα κάτω των 20: (2014)
Καλύτερη πεντάδα στο Ευρωπαϊκό πρωτάθλημα κάτω των 20: (2014)
2x Καλύτερος νέος παίκτης της Βουλγαρίας: (2014, 2015)

# Παραπομπές 

# Εξωτερικοί σύνδεσμοι 

Eurohopes Basketball Prospects | ALEKSANDAR VEZENKOV
ΒΕΖΕΝΚΟΦ Αλέξανδρος - Παίκτης - Ε.Σ.Α.Κ.Ε.
Βεζένκοφ ο… ηγέτης του Άρη! (pics) | gazzetta.gr
