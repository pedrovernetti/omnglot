
## Pierre Lechantre

Pierre Lechantre (s. 2. huhtikuuta 1950) on ranskalainen jalkapallovalmentaja ja entinen keskikenttäpelaaja. Tammikuusta 2018 lähtien hän on toiminut Simba SC:n päävalmentajana.

# Ura 

Lechantre aloitti pelaajauransa LOSCin keskikentällä 1968. Hän pelasi urallaan useissa eri ranskalaisseuroissa edustaen pisimpään (1970–1975) FC Sochaux'ta, jonka paidassa hän pelasi Coupe de Francen välierissä kahteen otteeseen ja pääsi pelaamaan myös UEFA Cupia. Kaikkiaan Lechantre edusti Sochaux'ta 211 ottelussa. Sochaux'sta hän siirtyi AS Monacoon ja vaihtoi sittemmin seuraa lähes joka kaudelle. Lechantre lopetti uransa Paris FC:ssä 1987.
Valmennusuransa Lechantre aloitti Paris FC:ssä heti pelaajauransa lopettamisen jälkeen vuonna 1987. Hän luotsasi seuran Pariisin aluemestariksi 1988 ja seuraavalla kaudella Ranskan amatööriliigan CFA1:n hopealle. Viiden Paris-kauden jälkeen Lechantre siirtyi AS Le Perreux'n valmentajaksi.
Ranskan ulkopuolelle Lechantre siirtyi vuonna 1999, kun hänestä tuli Kamerunin maajoukkueen päävalmentaja. Lechantren nimi nousi laajempaan tietoisuuteen, kun hän johdatti Kamerunin Afrikan mestariksi 2000. Hän jatkoi päävalmentajana kohti MM-kisoja 2002, mutta kehno menestys valmistavassa FIFA Confederations Cupissa 2001 johti potkuihin ennen lopputurnausta. 
Kamerun-potkujensa jälkeen Lechantre valmensi Qatarin maajoukkuetta ja eteni joukkueineen Persianlahden cupin finaaliin 2002. Maajoukkuepesti päättyi vuonna 2003 ja sen jälkeen hän toimi lyhyen aikaa Al-Ahlin ja Al-Sailiyan valmentajana, kunnes palasi maajoukkuetasolle Malin päävalmentajaksi. 
Mali-pestinsä jälkeen Lechantre valmensi Marokossa ja Tunisiassa. Kaudella 2009/10 hän valmensi Club Africainin Tunisian mestaruushopealle, mutta sai potkut huhtikuussa seura pudottua Afrikan Mestarien liigasta. Kesällä 2010 hän siirtyi CS Sfaxien'n valmentajaksi ja luotsasi seuran Afrikan Confederation Cupin finaaliin. Hän sai potkut seurasta joulukuussa 2010. Lechantre palasi valmennustehtäviin maaliskuussa 2012 qatarilaisen Al-Arabin päävalmentaja. Pesti jäi lyhyeksi, kun hänestä tuli yllättäen huhtikuun lopussa Senegalin maajoukkueen uusi päävalmentaja. Lechantre ei kuitenkaan koskaan aloittanut Senegalin valmentajana, sillä sopimus kariutui toukokuussa liiton ja Lechantren välisiin erimielisyyksiin työolosuhteista. Maajoukkuepestin kariuduttua Lechantre palasi Al-Arabin päävalmentajaksi. Hän sai kuitenkin potkut huonojen tulosten vuoksi jo syyskuussa 2012. Tammikuussa 2016 Lechantresta tuli Kongon maajoukkueen päävalmentaja. Pesti päättyi potkuihin marraskuussa 2016 heikkojen tulosten vuoksi.Tammikuussa 2018 Lechantresta tuli tansanialaisen Simban päävalmentaja.

# Meriitit 

Tansanian mestaruus: 2018
Afrikan mestaruus: 2000
Afrikan Confederation Cupin hopeaa: 2010

# Lähteet 

# Aiheesta muualla 

Pierre Lechantre
