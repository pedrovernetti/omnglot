
## Γουαδιάνα

Ο Ποταμός Γουαδιάνα (ισπανικά: Guadiana), ή και ορθότερα Γκουαδιάνα, (Πορτογαλικά Γκουεδιένε) είναι ένας από τους μεγαλύτερους ποταμούς της Ιβηρικής χερσονήσου, χαρακτηρισμένος σήμερα διεθνής ποταμός. Πρόκειται γιια τον αρχαίο ποταμό Άνα που κατά τη περίοδο των Μαυριτανών ονομαζόταν "Ουάντι Άνα" απ΄ όπου και προήλθε το σημερινό όνομά του. 
Ο Γουαδιάνα έχει τις πηγές του στα όρη της επαρχίας Κουένκα όπου παρουσιάζουν την μεγαλύτερη βροχόπτωση, απ΄ όπου και δημιουργείται από τους δύο παραποτάμους του, Θάνκαρα και Θιγουέλα (ή Άνω Γουαδιάνα), όπου ακολουθώντας ρου με κατεύθυνση προς δυσμάς, διέρχεται απ΄ όλη τη νοτιοκεντρική Ισπανία φθάνει στη νοτιοανατολική Πορτογαλία όπου συνεχίζοντας νότια πορεία εκβάλλει στο κόλπο του Κάδιξ στον Ατλαντικό.

 
Ο ποταμός Γουαδιάνα έχει 30 κύριους παραπόταμους, συνολικό μήκος περίπου 778 χλμ, από της συμβολής των δύο πρώτων παραποτάμων, ενώ η λεκάνη απορροής του υπολογίζεται περίπου, με τα τελευταία υδατοφράγματα, στα 67.000 τ.χλμ., το 17% των οποίων είναι εντός της Πορτογαλίας. Εκ του συνολικού μήκους του περίπου τα 140 χλμ. ρέει εντός της Πορτογαλίας, ενώ τα τελευταία 100 χλμ. μέχρι τις εκβολές αποτελεί γεωγραφικό και κοινό σύνορο των δύο χωρών. Το μέγιστο πλάτος του είναι 550 μ. και το βάθος του κυμαίνεται από 5 μέχρι 15 μ. Η δε παροχή του είναι σχετικά μικρή, η μισή περίπου των ποταμών Τάγου ή Δούρου (και αυτό επειδή διέρχεται από περιοχές με μικρή βροχόπτωση), που υπολογίζεται κατά μέσο όρο στα 500 κ.μ./ δευτερόλεπτο, ή τόνοι ανά δευτερόλεπτο, με μέγιστο τα 1500 και ελάχιστο τα 20 κ.μ./δευτερόλεπτο. Κατά το μήκος του υφίστανται περίπου 30 υδατοφράγματα με σπουδαιότερο το πρόσφατο Φράγμα Αλκέβα, (στη Πορτογαλία) που δημιουργεί τον μεγαλύτερο ταμιευτήρα της Ευρώπης, έκτασης 250 τ.χλμ..
Η ροή γενικά του Γουαδιάνα είναι σχετικά παράλληλη, βορειότερα και δυτικότερα του μικρότερου σε μήκος ποταμού Γουαδαλκιβίρ, οι δε εκβολές του αποτελούν σπουδαίο υδροβιότοπο στη περιοχή ενώ παράλληλα οριοθετεί τα νότια παράκτια σύνορα Ισπανίας - Πορτογαλίας και το βορεοδυτικότερο άκρο της Κόστα ντε λα Λουθ. 

# Εξωτερικοί σύνδεσμοι 

Guadiana Online
United Nations Environment Programme description
