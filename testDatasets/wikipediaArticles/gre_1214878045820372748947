
## Έλτσε

Το Έλτσε είναι πόλη στην Ισπανία. Σύμφωνα με την απογραφή του 2008, το Έλτσε έχει 228.300 κατοίκους και ήταν η τρίτη μεγαλύτερη πόλη στην Κοινότητα της Βαλένθια μετά τη Βαλένθια και το Αλικάντε. Στην αρχαιότητα ήταν γνωστό ως Ελίκη, αποικία των Αχαιών. Στην πόλη βρίσκεται το Φοινικόδασος του Έλτσε, το μεγαλύτερο φοινικόδασος στην Ευρώπη, το οποίο είναι μνημείο παγκόσμιας κληρονομιάς της UNESCO από το 2000.

# Ιστορία 

Ιδρύθηκε από Ίωνες αποίκους του 600 π.Χ. πλησίον της Λευκής Άκρας (Αλικάντε). Οι μακρινοί Έλληνες άποικοι ονόμασαν την πόλη σε ανάμνηση της γενέτειράς τους της αχαϊκής Ελίκης δίπλα στο Αίγιο. Με την πάροδο του χρόνου στον ελληνικό πληθυσμό της πόλης εντάχθηκαν και οι εντόπιοι Ίβηρες. Φαίνεται ότι λόγω της εμπορικής της τοποθεσίας περιήλθε σε ακμή. Κατά την διάρκεια του Β΄ Καρχηδονιακού πολέμου ο στρατηγός Αννίβας κατέστρεψε την πόλη. Όταν οι Ρωμαίοι κυριάρχησαν στην Ισπανία την ξανάκτισαν με την ονομασία Iulia Ilice Augusta. 
Για περίπου τρεις αιώνες η Ελίκη γνώρισε μια μακροχρόνια περίοδο ακμής. Η ανώτερη ποιότητα ύδατος και η καλύτερη δια ξηράς πρόσβασή της (μέσω εμπορικής οδού) οδήγησε σε μαρασμό την γείτονα πόλη της Λευκής Άκρας (2ος -3ος αι. μ.Χ.). Με την έλευση του Χριστιανισμού στην περιοχή, η Ελίκη κατέστη έδρα επισκόπου. Κατά τον 5ο αιώνα μ.Χ. την κατέλαβαν οι αρειανιστές Βησιγότθοι που κατέστρεψαν τα αρχαία της μνημεία. Κατά την περίοδο 554 -620 μ.Χ. πέρασε στην βυζαντινή κυριαρχία χάρη στο γηραιό πατρίκιο του Ιουστινιανού Λιβέριο. Μετά την ανακατέλαβαν οι Βησιγότθοι και το 711 πέρασε στην κατοχή των Αράβων. Κατά τα τέλη του 13ου αιώνα στα πλαίσια της ισπανικής reconquista ο βασιλιάς της Αραγωνίας Ιάκωβος Β΄ ο Δίκαιος 1267–1327 ελευθέρωσε την Ελίκη από την μαυριτανική δεσποτεία. Το σημερινό Έλτσε αναπτύχθηκε από τον 18ο αιώνα και μετά. Από τον 19ο αιώνα η ίδρυση σιδηρόδρομου και βιομηχανίας υποδημάτων προσέδωσε μεγαλύτερο εμπορικό κύρος στην πόλη. 
Ακόμα και στην σύγχρονη εποχή οι κάτοικοι του Έλτσε (ενθυμούμενοι την μακρινή ελληνική τους καταγωγή) εορτάζουν την ελληνική εβδομάδα που περιλαμβάνει την τυπική ζωή μιας αρχαίας ελληνικής πόλης: Ραψωδίες, θέατρα, χορός, πυρσοί, παρελάσεις οπλιτών, αμφορείς, αρχαία νομίσματα, κτερίσματα, χιτώνες, περικνημίδες και λόγος ομηρικός. Παράλληλα τιμούν με θρησκευτικές παραστάσεις την Κοίμηση της Θεοτόκου κάθε 15η Αυγούστου. Οι ίδιοι μάλιστα αυτοαποκαλούνται pobladores Griegos, δηλαδή οι Έλληνες κάτοικοι. Από την αρχαία ελληνική της περίοδο σώζεται η περίφημη Κυρία της Ελίκης (Dama de Elche) μια σκαλιστή σε πολύχρωμη πέτρα προτομή γυναίκας με ελληνο-ιβηρική τεχνοτροπία.

# Παραπομπές 

# Πηγές 

Ελλήνων Τόποι -Θέματα.
Δημήτρης Αλεξάνδρου: ΠΟΜΠΛΑΔΟΡΕΣ ΓΡΙΕΓΟΣ ΟΙ ΕΛΛΗΝΕΣ ΤΗΣ ΙΣΠΑΝΙΑΣ, εκδόσεις Ερωδιός.
