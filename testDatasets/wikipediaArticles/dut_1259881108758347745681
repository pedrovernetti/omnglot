
## Midlum

Midlum (Fries: Mullum) is een dorp in de gemeente Harlingen, in de Nederlandse provincie Friesland.
Het ligt ten noorden van de stad Harlingen aan de oude rijksweg naar Franeker. Midlum kan onderverdeeld worden in twee delen waarvan een oud en een nieuw deel. Het noordelijk van de hoofdweg gelegen deel van Midlum kan, kijkend naar diens historie en de ontwikkeling van het deel, gezien worden als het nieuwere deel van het dorp.
In 2019 telde het dorp 510 inwoners. Onder het dorp vallen ook de buurtschappen Almenum en De Blijnse.

# Geschiedenis 

In 13e eeuw werd het vermeld als Middelum, in 1319 als Midelum, in 1357 als Myddelum, in 1400 als Mydlim en in 1406 als Midlum. De plaatsnaam zou duiden op de middelste woonplaats (heem/um). Hoe oud precies het dorp is is niet bekend maar rond 1200 is al sprake van een kerk. Het is in ieder geval op een grote terp ontstaan. Bij archeologisch onderzoek is veel aardewerk en bewerkte metalen gevonden uit 8e eeuw t/m 12e eeuw. Ook scherven uit IJzer- en- Bronstijd werden er gevonden.
De buurtschap Koningsbuurt behoorde oorspronkelijk ook tot het dorp. Deze verdween vrijwel geheel door de industrie die oprukte vanuit Harlingen. Een nieuwe arbeidersbuurt ontwikkelde zich er en die vormt de huidige buurtschap die in Harlingen is gelegen.

# Kerk 

Midden in het dorp staat op een restant van de terp de Nicolaaskerk. De bouw van deze kerk kent zijn oorsprong in 1200. De kerk is in de loop der tijd veel veranderd en onderworpen aan restauratieprocessen. In 1988 is de kerk, van binnen en buiten, door A. Zijlstra, R. de Vries en A. Bosscha volledig gerenoveerd. De kerktoren is in 1999 gerestaureerd. Tegen de torenmuur staat nog een oude, goed bewaarde grafsteen met een houtzaagmolen erop.

# Boerderij 

In 1963 werd een kop-hals-rompboerderij uit Midlum gesloopt, om het bewaren en in het Nederlands Openluchtmuseum herbouwen, waar het te bezichtigen is.

# Voorzieningen en cultuur 

Midlum biedt weinig voorzieningen, aangezien de meeste voorzieningen zich in Harlingen bevinden, waar men zich dan ook veelal wendt, en het dorp dus geen draagvlak heeft voor een winkelcentra. Er zijn wel onder andere een caf√© en dorpshuis gevestigd in het dorp. Het heeft verder een eigen toneelgezelschap.

# Onderwijs 

Het dorp heeft een eigen basisschool, Middelstein geheten. Onderdeel van het kindcentrum Middelstein waarin peuterspeelzaal/opvang zit.

# Sport 

Naast de kaatsvereniging heeft het dorp sinds 2009 een hondensportvereniging.

# Zie ook 

Lijst van rijksmonumenten in Midlum
