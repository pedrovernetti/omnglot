
## Mafouné

Mafouné on maalaiskunta ja sen keskuskylä Ségoun alueen Tominianin piirissä Malissa. Se sijaitsee lähellä Burkina Fason rajaa 90 kilometriä Tominianista kaakkoon. Kunnassa on 23 300 asukasta (vuonna 2009).
Mafounén kunta rajoittuu lännessä Tominianin piirin Dioran ja pohjoisessa Mandiakuyn kuntiin, lounaassa Sikasson alueen Yorosson piirin Koumbian kuntaan sekä idässä ja kaakossa Burkina Fasoon.
Kuntaan kuuluu 29 kylää. Asukkaat ovat etupäässä boboja. Vallitsevat uskonnot ovat kristinusko ja animismi.Paikallisia elinkeinoja ovat maanviljely, karjanhoito, käsityöammatit ja keräily. Tärkeimmät viljelykasvit ovat hirssi ja fonio sekä myytäväksi kasvatettavat maapähkinä, puuvilla ja seesami. Kotieläimiä ovat lampaat, vuohet, aasit, naudat, siipikarja ja siat. Mafounéssa ja Lohanissa pidetään viikoittaiset markkinat.Palveluihin kuuluvat kolme julkista ala- ja kaksi yläkoulua, kahdeksan kyläkoulua ja kaksi terveysasemaa.

# Lähteet 

