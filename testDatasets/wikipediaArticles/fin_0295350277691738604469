
## Vésteinn Hafsteinsson

Vésteinn Hafsteinsson (s. 12. joulukuuta 1960) on islantilainen entinen kiekonheittäjä, joka on sittemmin ryhtynyt valmentajaksi.
Omalla aktiiviurallaan Vésteinnin paras saavutus kansainvälisistä arvokilpailuista on 1992 Barcelonan olympialaisten 11. sija. Hän osallistui vuosina 1983–1995 viidesti MM-kisoihin, mutta jäi joka kerta karsintoihin. Hänen ennätyksensä on vuonna 1989 Selfossissa heitetty 67,64. 1984 Los Angelesin kisoissa Vésteinn jäi kiinni nandrolonin käytöstä.
Aktiiviuransa jälkeen Vésteinn on valmentanut monia kiekonheittäjiä ja kuulantyöntäjiä. Vuosina 1997–2000 hän toimi kotimaansa Islannin yleisurheilun olympiajoukkueen päävalmentajana ja 2001–2002 Islannin yleisurheilun lajipäällikkönä. Vuosina 2003–2006 hän toimi Tanskan heittolajien päävalmentajana. Hänen henkilökohtaisia valmennettaviaan ovat olleet muun muassa tanskalainen kuulantyönnön moninkertainen arvokisamitalisti Joachim Olsen ja virolainen kiekonheiton olympiavoittaja ja maailmanmestari Gerd Kanter. Vuosina 2007 ja 2008 Vésteinn valittiin Viron vuoden valmentajaksi.

# Lähteet 

