
## Välimerenkameleontti

Välimerenkameleontti (Chamaeleo chamaeleon), vanhalta nimeltään euroopankameleontti, on Välimeren alueella Pohjois-Afrikassa, Lounais-Aasiassa ja Etelä-Euroopassa tavattava kameleonttilaji. Laji on kaikista kameleonttilajeista laajimmalle levinnyt.

# Koko ja ulkonäkö 

Välimerenkameleontti voi vaihtaa väritystään kirkkaan vihreän, harmaan ja ruskean väliltä. Naarailla voi olla keltaisia, oransseja tai vihreitä laikkuja paritteluajan aikaan. Pohjaväristä riippumatta kameleontin kyljessä on tavallisesti kaksi vaaleaa raitaa ruumiin molemmilla puolilla. Raidat ovat joskus jakautuneet laikuiksi tai täpliksi. Välimerenkameleontti on kehittynyt elämään puissa ja pensaissa ja sillä onkin voimakkaat jalat tarttumista varten, sekä tarttumakykyinen häntä. Yksilöiden koko vaihtelee 8,5 ja 16 senttimetrin välillä. Painoa voi olla 35 grammaa. Naaraat ovat hieman uroksia raskaampia.

# Levinneisyys ja elinympäristö 

Välimerenkameleonttia tavataan Pohjois-Afrikassa, Lounais-Aasiassa ja Etelä-Euroopassa. Euroopassa sitä tavataan Maltalla, Kreikan Chíoksen ja Sámoksen saarilla, sekä Espanjan ja Portugalin etelärannikolla. Espanjaan ja Portugaliin laji tuotiin ilmeisesti ihmisten mukana ennen vuotta 1500. Varmentamattomia tietoja muualta tuoduista välimerenkameleonttikannoista on Kreetalta ja Sisiliasta. Italian Apuliassa on myös pieni sinne ilmeisesti tuotu kanta. Pohjois-Afrikassa sitä tavataan Länsi-Saharan Atlantin vastaisella rannikolla, Marokossa, Pohjois-Algeriassa, Pohjois- ja Keski-Tunisiassa, Pohjois-Libyassa ja Pohjois-Egyptissä. Lounais-Aasiassa lajia tavataan Kyproksella, Etelä-Turkissa, Länsi-Syyriassa, Libanonissa, Israelissa, Länsi-Jordaniassa, läntisessä Saudi-Arabiassa ja Jemenin pohjoisosissa.Välimerenkameleontti viettää suurimman osan ajastaan puissa tai pensaissa. Se viihtyy useissa erilaisissa ympäristöissä, kuten metsissä, viljelmillä, puutarhoissa ja pensaikkomailla.

# Elintavat 

Välimerenkameleontit parittelevat kesän loppupuolella heinäkuun ja syyskuun välisenä aikana. Tänä aikana urokset pyrkivät suojelemaan omaa aluettaan ja naaraita muilta uroksilta. Naaraat munivat kesän lopulla tai syksyn alulla ja hautaavat munat maahan. Kerralla ne munivat 5-45 munaa. Munien kuoriutumiseen menee 10-12 kuukautta ja poikaset ilmestyvät tavallisesti seuraavan vuoden elo- ja marraskuun välillä. Urokset ja naaraat tulevat sukukypsiksi yhden vuoden ikään mennessä.Kameleontit syövät useita eri hyönteisiä, kuten kärpäsiä, ampiaisia, heinäsirkkoja ja muurahaisia. Joidenkin yksilöiden on havaittu syövän myös hämähäkkejä ja hedelmiä. Kameleontti liikkuu hitaasti ja odottaa saaliin tulevan sen lähelle saaliin jahtaamisen sijaan. Saaliinsa se nappaa pitkällä tahmealla kielellään. Aikuiset yksilöt saattavat syödä nuorempia yksilöitä ja nuoremmat piiloutuvat vanhemman kameleontin kohdatessaan.Välimerenkameleontin saalistajia ovat käärmeet ja kesykissat. Uhattuna se pysähtyy paikoilleen, ottaa uhkaavan asennon, pakenee suojaan tai pudottautuu maahan. Se saattaa myös yrittää naamioida itsensä vaihtamalla väritystään. Kameleontti vaihtaa väriään naamioitumisen ohella myös hallitakseen ruumiinlämpöään, urosten välisissä kiistoissa ja naaraiden houkuttelemiseksi.

# Lähteet 

