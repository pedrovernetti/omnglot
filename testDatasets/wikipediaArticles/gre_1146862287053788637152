
## Βασίλης Κεγκέρογλου

Ο Βασίλης Κεγκέρογλου είναι Έλληνας πολιτικός του Πανελληνίου Σοσιαλιστικού Κινήματος και βουλευτής Ηρακλείου από τις εκλογές του 2004. Στο παρελθόν, διετέλεσε Υφυπουργός Εργασίας, Κοινωνικής Ασφάλισης και Πρόνοιας σε δύο περιπτώσεις, με κύρια ευθύνη στον τομέα Κοινωνικής Προστασίας και Πρόνοιας.
Γεννήθηκε το 1961 στο Αρκαλοχώρι Ηρακλείου. Είναι πτυχιούχος του Φυσικού τμήματος του Πανεπιστημίου Κρήτης. Εντάχθηκε στο ΠΑΣΟΚ το 1978, ενώ την περίοδο 1980-1982 διετέλεσε μέλος του Διοικητικού Συμβουλίου του Φοιτητικού Συλλόγου Φυσικού του Πανεπιστημίου Κρήτης. Συμμετείχε, επίσης, ως σύνεδρος στα Πανσπουδαστικά Συνέδρια της Εθνικής Φοιτητικής Ένωσης Ελλάδος των ετών 1980, 1982 και 1984. Αργότερα, ασχολήθηκε με την τοπική αυτοδιοίκηση, διατελώντας, μεταξύ άλλων, κοινοτικός σύμβουλος Αρκαλοχωρίου και νομαρχιακός σύμβουλος Ηρακλείου.Εξελέγη για πρώτη φορά μέλος της Βουλής των Ελλήνων στις εκλογές του 2004 και, έκτοτε, επανεκλέγεται ως πρώτος μεταξύ των υποψηφίων του ΠΑΣΟΚ στην εκλογική περιφέρεια Ηρακλείου.
Από το 2001 εκλέγεται ως μέλος της Κεντρικής Επιτροπής του ΠΑΣΟΚ, ενώ το 2013 εξελέγη για πρώτη φορά μέλος του Πολιτικού Συμβουλίου του Κόμματος. Είναι παντρεμένος με την Μαρία Μουρτζάκη και έχει δύο παιδιά.

# Παραπομπές 

