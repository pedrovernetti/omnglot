
## Asiamiesposti

Asiamiesposti on postitoimisto (Postin myyntipiste), joka toimii yleensä päivittäistavarakaupan tai muun liikeyrityksen yhteydessä, ja jonka henkilökunta ei ole Posti Groupin tai muun postiyrityksen palveluksessa. Asiamiespostissa asiakaspalvelusta vastaa sen liikkeen tai yrityksen henkilöstö, jonka yhteydessä postitoimisto sijaitsee.
Asiamiespostit ovat Suomessa yleistyneet pienissä kunnissa varsinkin vuoden 1991 toimipaikkauudistuksen jälkeen, kun Posti Group on sulkenut pieniä toimipaikkojaan. Ruotsissa Posten tarjoaa palveluitaan kuluttaja-asiakkaille ainoastaan asiamiesposteissa.
