
## Lauri Ingman

Lars (Lauri) Johannes Ingman (30. kesäkuuta 1868 Teuva – 25. lokakuuta 1934 Turku) oli Helsingin yliopiston käytännöllisen teologian professori, arkkipiispa ja kokoomuslainen poliitikko, joka oli kaksi kertaa Suomen pääministerinä.

# Opinnot 

Lauri Ingman oli Teuvan kirkkoherran Wilhelm Ingmanin (1820–1875) 11. lapsi tämän toisesta avioliitosta Emma Ottilia Schalinin (1831–1901) kanssa. Nuortenkirjailija Alfred Emil Ingman oli Lauri Ingmanin vanhempi veli. Isä Wilhelm kuoli pojan ollessa vasta 7-vuotias. Perheen kotikieli oli ruotsi. Ingman kävi Vaasan ruotsalaisen lyseon, josta hän pääsi ylioppilaaksi vuonna 1886. Kuten kaikki veljensä, myös Lauri Ingman aloitti papin opinnot. Hän suoritti pappistutkinnon vuonna 1890 ja jatkoi opintojaan valmistuen filosofian kandidaatiksi 1892. Pappisvihkimyksen Ingman sai seuraavana vuonna.Ingman toimi useita vuosia uskonnonopettajana ja oli erityisen kiinnostunut pedagogiikasta. Hän jatkoi opintojaan suorittaen vuonna 1894 kasvatusopin tutkinnon. Myöhemmin Ingman luki itsensä teologian kandidaatiksi 1898 ja suoritti lisensiaatin tutkinnon vuonna 1900 väitöskirjallaan "Pääpiirteet Jeesuksen opetuslapsikasvatuksesta". Teologian tohtorin arvon hän sai vuonna 1907.Ingman työskenteli Helsingin yliopiston käytännöllisen teologian professorin assistenttina 1901–1916 ja lopulta hänet nimitettiin yliopiston käytännöllisen teologian professorin virkaan vuonna 1916. Ingman luopui professorin tehtävistä tultuaan valituksi Turun arkkipiispaksi 1930.

# Poliittinen ura 

Lauri Ingman oli mukana jo säätyvaltiopäivillä pappissäädyn jäsenenä vuosina 1905–1906 sekä eduskuntauudistuksen jälkeen kansanedustajana vuosina 1907–1919 ja 1922–1929.
Ingmanin ensimmäinen hallitus muodostettiin marraskuun lopussa 1918. Hallituksessa olivat edustettuna sekä monarkistit että tasavaltalaiset, mutta Maalaisliitto jäi hallituksesta pois. Hallitus antoi eduskunnalle esityksen tasavaltalaisesta valtiomuodosta, joka hyväksyttiin ja lopulta vahvistettiin 17. heinäkuuta 1919. Hallitus ajoi pääministeri Ingmanin johdolla ulkopolitiikkaa, jossa huomioitiin ympärysvaltojen valta-asema ensimmäisen maailmansodan seurauksena. Toisen kerran Ingman toimi pääministerinä toukokuun lopusta 1924 maaliskuun loppuun 1925 saakka. Hän hoiti samalla myös hallituksensa opetusministerin tehtäviä. Presidentti K. J. Ståhlbergin kauden pääministereistä Ingman oli kenties kaikkein mieluisin. Ingman koetti turhaan saada kokoomusta tukemaan Ståhlbergin valintaa toiselle kaudelle. Lauri Relanderin valinta presidentiksi vuoden 1925 vaalissa vähensi Ingmanin vaikutusvaltaa ja hallitus kaatuikin pian tämän jälkeen. Ingman itse ei arvostanut kovinkaan korkealle presidentti Relanderin poliittisia kykyjä.Ingman toimi myös Erichin hallituksen kirkollis- ja opetusministerinä sekä opetusministerinä Kallion toisessa hallituksessa ja Mantereen hallituksessa.

# Perhe 

Lauri Ingman meni naimisiin vuonna 1893 Anna Elisabeth Ranckenin kanssa. Heille syntyi tytär Sylvi vuonna 1894 (k. 1920). Ingman jäi kuitenkin leskeksi jo vuonna 1895. Toisen avioliittonsa Ingman solmi vuonna 1900 opettajan toimineen opettaja Mathilda Halmeen kanssa. Liitossa syntyi kolme tytärtä ja kaksi poikaa: Elsa Johanna (s. 1902), Aune Magdalena (s. 1903), Hertta Elisabet (s. 1905), Martti Johannes (s. 1907) ja Lauri Olavi (s. 1909).

# Tunnustuksia 

Uppsalan yliopisto myönsi Ingmanille teologian kunniatohtorin arvon vuonna 1932.Ingmanin mukaan on nimetty hänen syntymäkuntansa Lauri Ingman -sali Teuvan Kulttuuritalo Orrelassa, jossa pidetään muun muassa kunnanvaltuuston kokouksia ja näyttelyitä.

# Teoksia 

Pääpiirteet Jesuksen opetuslapsikasvatuksesta. Tekijä, 1900.
Johanneksen evankeliumi. Suomentanut ja selittänyt Lauri Ingman. Kansanvalistus-seura, 1902.
Kärsimisen probleemi vanhassa testamentissa. Akateeminen kirjakauppa, 1903.
Gustaf Rancken vanhemman uudistuspyrinnöt katekismusopetuksen alalla. Suomen kirkkohistoriallinen seura, 1904.
Koti- ja pyhäkoulu. Suomen evank.-luth. pyhäkouluyhdistys, 1904.
Markuksen evankeliumi. Suomentanut ja selittänyt Lauri Ingman. Otava, 1904.
Johdatus Raamatun Historian opettamiseen pyhäkouluissa. 1, Uusi Testamentti. Suomen evank.-luth. pyhäkouluyhdistys, 1905.
Raamatun historia kansakouluja varten. Otava, 1906.
Kirkon erottaminen valtiosta. Suomalaisen puolueen naisvaliokunta, 1906.
Konfirmatsiooni eli ripillelaskeminen : kansantajuisesti esitti Lauri Ingman. Kustannus-o.y. Kansa, 1907.
Raamatun historia oppikouluja varten. Otava, 1907.
Mitä nykyaika vaatii pyhäkouluopettajalta. Suomen ev. lut. pyhäkouluyhdistys, 1907.
Kirkkolainsäädäntö Suomessa jälkeen v. 1870. Suomalainen teologinen kirjallisuusseura, 1911.
Opas Raamatun historian opettamiseen kansakouluissa ja seurakunnallisessa opetustoimessa : selityksiä ja opetusnäytteitä. I, Vanha testamentti. Kustannusosakeyhtiö Otava, 1913.
Opas Raamatun historian opettamiseen kansakouluissa ja seurakunnallisessa opetustoimessa : selityksiä ja opetusnäytteitä. II, Uusi testamentti. Kustannusosakeyhtiö Otava, 1914
Lausuntoja sisäpoliittisista kysymyksistä. Otava, 1923.
Poliittisia suuntaviivoja. Otava, 1928
Arkkipiispa Lauri Ingmanin esitys pappeinkokoukselle Turussa 25 päivänä lokakuuta 1932 seurakuntien ja seurakunnanhoidon vaiheista sekä merkillisimmistä ilmiöistä kristillisen kirkon ja jumaluusopillisen tieteen alalla v. 1927–1931. Kustantaja tuntematon, 1932.
Isiemme kirkko. Otava, 1932.

# Katso myös 

Lauri Ingman: Raamatunhistoria oppikouluja varten (Otava 1963), 21. painos.
Ingman (suku)

# Lähteet 

# Aiheesta muualla 

 Kuvia tai muita tiedostoja aiheesta Lauri Ingman Wikimedia CommonsissaLauri Ingman Suomen kansanedustajat. Eduskunta. 
Vares, Vesa: Ingman, Lauri (1868–1934) Kansallisbiografia-verkkojulkaisu (maksullinen). 2.9.1998. Helsinki: Suomalaisen Kirjallisuuden Seura. 

# Kirjallisuutta 

Vares, Vesa (1993): Konservatiivi ja murrosvuodet. Lauri Ingman ja hänen poliittinen toimintansa vuoteen 1922. ISBN 951-8915768.
Vares, Vesa (1996): Vanhasuomalainen Lauri Ingman ja hänen poliittinen toimintansa. ISBN 951-0210013
Välimäki, Hannu: Lauri Ingman kirkkopoliitikkona. ISBN 951-9021-97-3.
Välimäki, Hannu: Lauri Ingman suomalaisen uskontokasvatuksen ja koulun kehittäjänä. ISBN 952-5031-12-8.
