
## Pete Seeger

Peter Seeger (født 3. maj 1919 i Patterson, New York, død 27. januar 2014 på Manhattan, New York) var en amerikansk sangskriver, folkesanger, forfatter og fredsaktivist af tysk, engelsk, fransk, hollandsk og irsk afstamning. 

I 1947 var han elev på Highlander Highschool i Tennessee, oprettet 1932 af Myles Horton, der i 1931 havde cyklet rundt mellem forskellige danske folkehøjskoler for at lade sig inspirere af højskoletanken. Highlander Highschools slagsang var "We Shall Overcome", som senere blev nært knyttet til Pete Seegers navn. 
Hans viser og indspilninger var særlig populære i 1950'erne og 1960'erne og påvirkede en lang række protestsangere. Hans indspilninger er blevet populære igen, efter at han i 2008 blev foreslået til Nobels Fredspris. Hans far er komponisten Charles Seeger, og en onkel er forfatteren Alan Seeger.

# Karriere 

Sammen med Woody Guthrie, Lee Hays og Millard Lampell dannede Pete Seeger The Almanac Singers i 1941. Han var stærkt inspireret af den sorte folkemusiklegende Leadbelly. I 1949 dannede Seeger folkesangergruppen The Weavers sammen med Lee Hays og Ronnie Gilbert. De havde en række hits i 1950'erne. I 1958 gik han solo og han spillede en guitar og en banjo..
På grund af sin kamp for borgerrettigheder, retfærdighed og fred var Seeger fra 1955 stemplet som samfundsfjendtlig kommunist og sortlistet af hjemlandets McCarthyismen. Først da countrymusikeren Johnny Cash tog Seeger med i sit tv-show i begyndelsen af 1970'erne, kom han ind i varmen igen. Den endelige genrejsning og anerkendelse fra det officielle USA fulgte da præsident Bill Clinton overrakte ham en medalje i Det Hvide Hus i Washington.

# Sanger 

Pete Seeger har været med til at skrive en lang række viser med udgangspunkt i amerikansk folkemusikalsk tradition, blandt andre "We Shall Overcome", "Where Have All the Flowers Gone", "Little Boxes", "Turn! Turn! Turn!" og "If I Had a Hammer".
Som musikforsker har han samlet folkelig musik fra USA og formidlet den til eget guitar- og banjoakkompagnement.

# Eksterne henvisninger 

