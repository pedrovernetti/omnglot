
## Σκιαδάς Αχαΐας

Ο Σκιαδάς είναι χωριό του Νομού Αχαΐας. Αποτελεί το μεγαλύτερο χωριό της Δημοτικής Ενότητας Τριταίας με πληθυσμό 353 μόνιμους κατοίκους, σύμφωνα με την εθνική απογραφή του 2011. Αποτελεί την έδρα της ομώνυμης τοπικής κοινότητας, που περιλαμβάνει επίσης τους οικισμούς Καρπέτα, Μπάρακες και Πηγάδια.

# Τοποθεσία - Περιγραφή 

Είναι χτισμένο αμφιθεατρικά στις νοτιοδυτικές πλαγιές του Σκιαδοβουνίου, παραφυάδας του Ερύμανθου, σε υψόμετρο 450 μέτρων περίπου. Στην κεντρική του πλατεία του χωριού βρίσκεται ο ναός του Αγίου Ιωάννη. Πάνω από το χωριό, στην κορυφή Σγάρτσικο, σώζονται υδατοδεξαμενές και άλλες εγκαταστάσεις, καθώς και ερείπια του βυζαντινού κάστρου Δοξαπατρή.

# Διοικητική εξέλιξη 

Την 20/04/1835 προσαρτάται στον τότε Δήμο Ερυμανθίας. Με το ΦΕΚ 5Α της 08/03/1841 αποσπάται από το Δήμο Ερυμανθίας και προσαρτάται στον τότε Δήμο Τριταίας. Με το ΦΕΚ 256Α της 28/08/1912 αποσπάται από το Δήμο Τριταίας και ορίζεται έδρα της κοινότητας Σκιαδά. Με το ΦΕΚ 244Α της 04/12/1997, σύμφωνα με τη Διοικητική Μεταρρύθμιση "Καποδίστριας", προσαρτάται στο Δήμο Τριταίας μέχρι το 2010 που εντάχθηκε στο Δήμο Ερυμάνθου (ΦΕΚ 87Α - 07/06/2010) βάσει της Διοικητικής Μεταρρύθμισης "Καλλικράτης".

# Δημογραφική εξέλιξη 

Συγκεντρωτικά, η δημογραφική εξέλιξη του οικισμού σύμφωνα με τις εθνικές απογραφές είναι η εξής:

# Διάφορα στοιχεία 

Από το χωριό Σκιαδά καταγόταν ο όσιος Ιωακείμ, ο οποίος έζησε το μεγαλύτερο μέρος της μοναχικής του ζωής στην Ιερά Μονή Νοτενών. Η Μονή Νοτενών κατά το παρελθόν είχε πολλούς μοναχούς ενώ σήμερα έχει μόνο ένα. Γιορτάζει με πανήγυρη στις 23 Αυγούστου (Απόδοση εορτής της Κοιμήσεως της Θεοτόκου) και στις 3 Ιουλίου (στη μνήμη του οσίου Ιωακείμ).
Σημαντικές πολιτιστικές εκδηλώσεις πραγματοποιούνται στον Δήμο Τριταίας, με σημαντικότερες την αναβίωση του παραδοσιακού χωριάτικου γάμου και τους αθλητικούς αγώνες που διεξάγονται στο διήμερο των εκδηλώσεων. Αυτό το σύνολο πολιτιστικών εκδηλώσεων διεξάγεται κάθε καλοκαίρι και ονομάζονται "Σκιαδαίικα".

# Αθλητισμός 

Στο χωριό εδρεύει η ποδοσφαιρική ομάδα "Θύελλα Σκιαδά" (ιδρύθηκε το 1988) η οποία αγωνίζεται στις τοπικές κατηγορίες της Ε.Π.Σ. Αχαΐας.

# Παραπομπές και υποσημειώσεις 

# Πηγές 

Αποτελέσματα της Απογραφής Πληθυσμού-Κατοικιών 2011 που αφορούν στο Μόνιμο Πληθυσμό της Χώρας, Εφημερίδα της Κυβερνήσεως της Ελληνικής Δημοκρατίας, τχ. 2ο, φ. 3465 (28 Δεκεμβρίου 2012).
Ε.Σ.Υ.Ε. - Μόνιμος Πληθυσμός της Ελλάδος. Απογραφή 2001, Αθήνα 2004. ISBN 960-86704-8-9.

# Βιβλιογραφία 

Θεόδωρος Η. Λουλούδης, Αχαΐα. Οικισμοί, οικιστές, αυτοδιοίκηση, Νομαρχιακή Επιχείρηση Πολιτιστικής Ανάπτυξης Ν.Α. Αχαΐας, Πάτρα 2010.
Κώστας Ν. Τριανταφύλλου, Ιστορικόν Λεξικόν των Πατρών, Τόμοι Α΄-Β΄, Τυπογραφείο Πέτρου Χρ. Κούλη, Πάτρα 1995, Τρίτη Έκδοση, λήμμα Δοξαπατρή φρούριον, λήμμα Καλαπιτάρι, λήμμα Σκιαδά, λήμμα φρούρια.

# Εξωτερικοί σύνδεσμοι 

Ε.Ε.Τ.Α.Α. - Διοικητικές μεταβολές Σκιαδά Αχαΐας. eetaa.gr. Ανακτήθηκε: 08/11/2017.
Ε.Ε.Τ.Α.Α. - Διοικητικές μεταβολές Κοινότητας Σκιαδά Αχαΐας. eetaa.gr. Ανακτήθηκε: 07/11/2017.
