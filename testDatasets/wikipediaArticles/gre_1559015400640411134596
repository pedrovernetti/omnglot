
## Ευρυβάτης

Στην ελληνική μυθολογία με το όνομα Ευρυβάτης (< εὐρύς + βαίνω (βαδίζω), "αυτός με το ευρύ πάτημα, που βαδίζει μακριά") είναι γνωστά τα παρακάτω δύο διαφορετικά πρόσωπα, που δεν πρέπει να συγχέονται με τον Ευρύβατο:

Ο ένας από τους κήρυκες-αγγελιαφόρους του Αγαμέμνονα κατά τον Τρωικό Πόλεμο. Ο Ευρυβάτης αναφέρεται σε δύο χωρία στην Ιλιάδα (Α 320 και Ι 170), όπου εμφανίζεται να αποστέλλεται από τον Αγαμέμνονα μαζί με τον συνάδελφό του Ταλθύβιο και να παίρνει τη Βρισηίδα από τον Αχιλλέα. Αργότερα, συμμετέχει στην εξευμενιστική αποστολή του Αγαμέμνονα προς τον Αχιλλέα, μαζί με τον κήρυκα Οδίο και τους Φοίνικα, Αίαντα και Οδυσσέα.
Ιθακήσιος την καταγωγή κήρυκας του Οδυσσέα. Αυτός ο Ευρυβάτης αναφέρεται τόσο στην Ιλιάδα (Β 184), όσο και στην Οδύσσεια (τ 244 κ.ε.), όπου ο ίδιος ο Οδυσσέας τον περιγράφει ως λίγο μεγαλύτερό του στην ηλικία, κυρτωμένο στους ώμους, μελαψό και σγουρομάλλη, «...κι απ' όλους πιο καλύτερα τον είχε τους συντρόφους, / γιατί είχανε μαζί κι οι δυο την ίδια πάντα γνώμη» (τ 247-248, μετάφραση Ζ. Σίδερη).Ο αστεροειδής 3548 Ευρυβάτης (3548 Eurybates), που ανήκει στην Τρωική Ομάδα και ανακαλύφθηκε το 1973, πήρε το όνομά του από το πρώτο από τα μυθικά αυτά πρόσωπα.

# Πηγές 

Κρουσίου: Λεξικόν Ομηρικόν, διασκευή από την 6η γερμανική έκδ. υπό Ι. Πανταζίδου, έκδοση «Βιβλιεκδοτικά καταστήματα Αναστασίου Δ. Φέξη», Αθήνα 1901
Ομήρου Οδύσσεια, αρχαίον κείμενον - έμμετρος μετάφρασις Ζησίμου Σίδερη, εκδ. οίκος Ιωάννου & Π. Ζαχαροπούλου, Αθήναι 1939
