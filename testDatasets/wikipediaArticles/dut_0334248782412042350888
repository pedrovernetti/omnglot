
## COBRA-kabel

De COBRA-kabel wordt een nieuwe elektriciteitsverbinding tussen Nederland en Denemarken. De kabel moet in 2019 in gebruik worden genomen.

# Plannen 

In april 2009 ondertekenden TenneT en de Deense Energinet.dk een samenwerkingsovereenkomst voor de aanleg van een mogelijke nieuwe onderzeese gelijkstroomverbinding om de Nederlandse en Deense elektriciteitsnetwerken rechtstreeks met elkaar te verbinden: het COBRA-kabel project. COBRA is een afkorting van ‘COpenhagen BRussels Amsterdam’. De Europese Commissie ondersteunt het COBRA-project met 86,5 miljoen euro uit het Europese energieprogramma voor herstel. Het project maakt de integratie van de Nederlandse en Deense elektriciteitsvoorziening mogelijk.
Denemarken kent reeds een hoge bijdrage van windenergie aan de totale elektriciteitsproductie. Dit aandeel zal de komende jaren verder groeien; de Deense regering streeft naar een aandeel van 50% in de totale elektriciteitsproductie in 2025. Denemarken kan dan elektriciteit exporteren naar Nederland wanneer er veel windenergie wordt geproduceerd, en elektriciteit importeren vanuit Nederland wanneer er te weinig wind is. Denemarken heeft al internationale netwerkverbindingen met omliggende landen als Noorwegen, Zweden en Duitsland.

# Aanleg 

In september 2014 viel het besluit de kabel daadwerkelijk aan te leggen. De kabel zal een nieuwe 325 kilometer lange verbinding worden tussen Endrup in Denemarken en Eemshaven in Nederland met een capaciteit van 700 megawatt. De verbinding zal naar verwachting begin 2019 gereed zijn. Het wordt een hoogspanningsgelijkstroomkabel omdat er bij de gelijkstroomtechniek geen blindstroomverliezen optreden. Bij de Eemshaven en te Endrup komen omzettingsstations waar de gelijkstroom wordt omgezet in wisselstroom of omgekeerd.Begin 2016 werd het werk aanbesteed. Siemens AG zal voor beide zijden van de verbinding de omzettingsstations leveren. De gelijkstroomkabel wordt geleverd door het Italiaanse Prysmian, een van de grootste kabelleveranciers ter wereld, die de kabel ook zal leggen.
In januari 2017 begon de aanleg van de verbinding met het slaan van de eerste paal voor het Nederlandse omzettingsstation in de Eemshaven. In november 2018 kwam de kabel in Nederland aan land, maar het zal nog een jaar duren voordat er daadwerkelijk stroom door de kabel gaat. Tegelijk is er ook een glasvezelkabel gelegd, wat de positie van de Eemshaven als hub voor datacenters versterkt.

# Andere onderzeese kabels 

De gelijkstroomkabel is vergelijkbaar met de bestaande elektriciteitsverbindingen naar Noorwegen (NorNed-kabel) en naar Groot-Brittannië (BritNed-kabel) waarvan de bouw in 2008 is gestart en waardoor de eerste elektriciteit in het eerste kwartaal van 2011 is gaan stromen.

# Externe links 

TenneT
(en) Website van Energinet.dk
