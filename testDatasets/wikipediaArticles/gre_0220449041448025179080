
## Πτωχοκομείο Αθηνών

Το Πτωχοκομείο Αθηνών ήταν ευαγές ίδρυμα της Ελεήμονος Εταιρείας επί βασιλείας του Γεωργίου Α΄.

# Ιστορική αναδρομή 

Ιδρύθηκε το 1864 και μετά από πολλές αναζητήσεις χώρου στέγασης ανεγέρθηκε τελικά το 1875 σε ιδιόκτητο κτήριο επί οικοπέδου που πρόσφερε η Μονή Ασωμάτων, γνωστότερη ως Μονή Πετράκη, με δαπάνη του Ανδρέα Συγγρού. Το ίδρυμα αργότερα μετονομάστηκε «Γηροκομείο» και μεταφέρθηκε σε άλλο χώρο. Το κτίριο αυτό κατεδαφίστηκε το 1932 και στη θέση του ανεγέρθηκε πολυτελής έπαυλη που έγινε κατοικία του Ελευθερίου Βενιζέλου, η οποία στη συνέχεια κατέληξε να είναι η σημερινή πολυτελέστατη οικία του Άγγλου Πρέσβη, παρά τη Αγγλική Πρεσβεία της Αθήνας, που βρίσκεται επί της λεωφόρου Βασιλίσσης Σοφίας, στο ύψος και απέναντι του Βυζαντινού Μουσείου, πρώην Μέγαρο Δούκισσας της Πλακεντίας. 
Δίπλα στο κτήριο αυτό είχε ανεγερθεί ο μικρός ναός του άλλοτε Πτωχοκομείου αφιερωμένος στον Άγιο Νικόλαο, που υφίσταται και σήμερα ως ξεχωριστός, ελεύθερα προσβάσιμος γωνιαίος χώρος του ιδίου αρχικού οικοπέδου.

Σημειώνεται ότι η προηγούμενη κατοικία του Ε. Βενιζέλου ήταν δίπλα και δυτικά του Ιλίου Μελάθρου, όπου σήμερα φέρεται το γωνιακό πολυώροφο κτίριο, επί της λεωφόρου Ε. Βενιζέλου ή Πανεπιστημίου.

# Παραπομπές 

# Δείτε επίσης 

Οικία Ελευθερίου Βενιζέλου
Πτωχοκομείο (συνοικία)

# Πηγές 

«Μεγάλη Ελληνική Εγκυκλοπαίδεια» τομ.Κ΄, σελ.868.
«Εγκυκλοπαίδεια Πάπυρος Λαρούς Μπριτάννικα» τομ.51ος, σελ.125.
