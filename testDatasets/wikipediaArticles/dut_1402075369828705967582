
## Corstius

Aaf Brandt Corstius (Haarlem, 3 maart 1975) is een Nederlandse columniste, vertaalster, schrijfster, publiciste en redactrice.

# Persoonlijk 

Aaf Brandt Corstius is één van de drie kinderen van Hugo Brandt Corstius; zij heeft een jongere zus en een broer, correspondent Jelle Brandt Corstius. De familie Corstius is opgenomen in het Nederlands Patriciaat (het 'Blauwe boekje'). 
Ze is getrouwd met journalist Gijs Groenteman (de zoon van Hanneke Groenteman). Ze kregen in 2009 een zoon en in 2011 een dochter.Aaf Brandt Corstius had eerder een relatie met schrijver Arnon Grunberg, die als Meneertje Knipperlicht wordt opgevoerd in haar boek Het jaar dat ik dertig werd. In Grunbergs werk figureert Brandt Corstius als Aap.

# Carrière 

Brandt Corstius behaalde haar gymnasiumdiploma aan het Vossius Gymnasium te Amsterdam en studeerde daarna vertaalwetenschap aan de Universiteit van Amsterdam (UvA). Daarna volgde ze korte tijd de Pabo. Tijdens haar studie was ze leerling-redacteur bij Folia, het weekblad van de UvA, waarvoor ze de column ABC en een eetrubriek schreef. Ze werkte als redacteur bij diverse uitgeverijen. Brandt Corstius vertaalde drie boeken uit het Engels en schreef twee restaurantgidsen.
Zij is actief voor onder andere Elegance, Elle, Cosmopolitan, Margriet en Glamour. Op 3 maart 2006 verscheen haar afscheidscolumn in Folia. 
Van 15 maart 2006 tot februari 2010 schreef ze dagelijks een column - Aaf - in nrc.next. 
In november 2006 verscheen haar debuut Het jaar dat ik dertig werd.
Sinds 2007 is ze een regelmatige tafeldame in het tv-programma De Wereld Draait Door. 
Vanaf 29 maart 2010 schreef ze columns bij de Volkskrant, die vanaf diezelfde dag op het tabloid-formaat verscheen. Met Sylvia Witteman wisselt ze een dagelijkse column af onderaan de achterpagina.
In Onze Taal schrijft Brandt Corstius de column Van Aaf tot z.

# Televisieoptredens 

Brandt Corstius was te zien in seizoen 14 van Wie is de Mol?. De eerste uitzending was op 2 januari 2014. Ze viel af in de zesde aflevering. In 2014 deed ze mee aan het tv-programma Verborgen verleden en in 2016 aan Maestro. In de winter van 2017/2018 deed ze mee aan De Slimste Mens.

# Bibliografie 

Succesvol studeren in het buitenland (2000) ISBN 90-5018-988-1
Goedkoop + lekker uit eten in Amsterdam met Aaf Brandt Corstius (2002) ISBN 90-5937-016-3
Goedkoop + lekker uit eten in Amsterdam met Aaf Brandt Corstius: nog meer! (2003) ISBN 90-5937-047-3
Het jaar dat ik dertig werd (columns, 2006) ISBN 90-6974-784-7
Als je je ogen dicht hield had het iets van glamour (columns, 2007) ISBN 90-4460-954-8
Handboek voor de moderne vrouw (samen met Machteld van Gelder) (2008) ISBN 978-90-5759-367-3
Dan ook maar meteen een jurk aan (columns, 2008) ISBN 90-5759-078-6
Banaantje (2010)
Het jaar dat ik (2x) moeder werd (2012)
Fiftyfifty (toneel, 2013) ISBN 9789460762390
Eindelijk 40 (2017)
Trouwboekje (2018) ISBN 9789029092531

# Externe links 

