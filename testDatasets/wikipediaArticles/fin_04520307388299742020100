
## Lauren Oliver

Lauren Oliver (oikea nimi Laura Suzanne Schechter) (s. 8. marraskuuta 1982 Westchester, New York, Yhdysvallat) on yhdysvaltalainen nuortenkirjailija. Hän on opiskellut kirjallisuutta ja filosofiaa Chicagon yliopistossa ja hän valmistui filosofian maisteriksi New Yorkin yliopistosta vuonna 2008. Oliver on työskennellyt muun muassa Penguin Booksilla, mutta nykyisin hän omistaa "kirjahautomon" nimeltä Paper Lantern Lit ja hän ollut täysipäiväinen kirjailija vuodesta 2009 lähtien. Oliver asuu Brooklynissa New Yorkissa ja hänen isänsä on rikoskirjailija Harold Schechter.

# Kirjallinen ura 

Oliverin esikoisteos Kuin viimeistä päivää ilmestyi vuonna 2010, ja se on tarina teini-ikäisestä tytöstä, joka elää elämäänsä viimeistä päivää yhä uudelleen. Kirja on kasvutarina siitä, kuinka epämiellyttävästä ja itsekeskeisestä tytöstä tulee kokemiensa raskaiden tapahtumien seurauksena parempi ihminen.Oliverin tunnetuin tuotanto on kolmeosainen Delirium-trilogia. Kirjasarja kertoo tulevaisuuden yhteiskunnasta, jossa rakkaus luokitellaan sairaudeksi nimeltä amor deliria nervosa ja kaikille yhteiskunnan jäsenille suoritetaan eräänläinen lobotomia 17-vuotiaina. Trilogia sisältää kirjat Delirium: Rakkaus on harhaa (2011), Pandemonium: Rakkaus on kapinaa (2012) ja Requiem: Rakkaus palaa (2013). Lisäksi samaan maailmaan sijoittuvat neljä vielä tähän mennessä suomentamatonta novellia nimeltään Hana (2011), Annabel (2012), Raven ja Alex (2014). Trilogia on käännetty yli kolmellekymmenelle kielelle.Oliver on myynyt kuvausoikeudet teoksiin Kuin viimeistä päivää ja Delirium: Rakkaus on harhaa 20th Century Foxille.

# Suomennetut teokset 

Kuin viimeistä päivää. (Before I Fall, 2010.) Suom. Tero Valkonen. Helsinki: WSOY, 2010. ISBN 978-951-0-35712-5. 

# Delirium-trilogia 

Delirium: Rakkaus on harhaa. (Delirium, 2011.) Suom. Marja Helanen-Ahtola. Delirium-trilogia 1. Helsinki: WSOY, 2011. ISBN 978-951-0-37158-9. 
Pandemonium: Rakkaus on kapinaa. (Pandemonium, 2012.) Suom. Marja Helanen-Ahtola. Delirium-trilogia 2. Helsinki: WSOY, 2012. ISBN 978-951-0-38954-6. 
Requiem: Rakkaus palaa. (Requiem, 2013.) Suom. Marja Helanen. Delirium-trilogia 3. Helsinki: WSOY, 2013. ISBN 978-951-0-39898-2. 

# Lähteet 

# Aiheesta muualla 

Vesa Sisättö: Varsinainen pissis kiirastulessa. Helsingin sanomat 30.6.2010.
Oliverin yritys Paper Lantern Lit
