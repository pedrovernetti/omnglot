
## Albert Cartier

Albert Cartier (s. 22. marraskuuta 1960) on ranskalainen jalkapallovalmentaja ja entinen puolustaja. 

# Ura pelaajana 

Cartier aloitti jalkapallouransa juniorina AS Vagneyn ja INF Vichyn joukkueissa. Ammattilaisdebyyttinsä hän teki AS Nancy-Lorrainessa vuonna 1980. Cartier pelasi Nancyssa puolustajana seitsemän kauden ajan Ranskan pääsarjassa. Kauden 1986/87 päätteeksi Arsène Wengerin valmentama joukkue putosi liigasta. Putoamisen jälkeen lähes 200 liigaottelua pelannut Cartier jätti Nancyn ja siirtyi FC Metziin.
Metzissä Cartier jatkoi avauskokoonpanossa pääsarjassa ja voitti seuran paidassa Ranskan cupin mestaruuden 1987/88, kun Metz voitti finaaissa FC Sochaux’n rangaistuspotkukilpailun jälkeen. Cartier edusti Metziä kahdeksan vuotta ja lopetti pelaajauransa seurassa vuonna 1995.

# Meriitit pelaajana 

Ranskan cup: 1988

# Ura valmentajana 

Cartier aloitti valmennusuransa FC Metzin organisaatiossa reservijoukkueen valmentajana kesällä 1996. Joël Mullerin saatua potkut joulukuussa 2000, Cartier nousi Metzin edustusjoukkueen päävalmentajaksi. Cartierin johdolla Metz sijoittui kauden 2000/01 päätteeksi liigassa sijalle 12. Seuraava kausi alkoi varsin heikosti ja putoamiskamppailuun pudonnut Metz erotti Cartierin marraskuun lopussa 2001.
Kesäkuussa 2002 Cartierin valmennusura jatkui FC Gueugnonissa. Ensimmäisellä kaudellaan hän johdatti joukkueen Ligue 2:n keskikastiin, mutta seuraavalla kaudella joukkue joutui taistelemaan tosissaan sarjapaikastaan. Huonojen tulosten myötä Gueugnon erotti Cartierin helmikuussa 2004. 
Gueugnonista saamiensa potkujen jälkeen Cartier jatkoi valmennusuraansa Belgiassa. Kaudella 2004/05 hän valmensi RAA Louviéroisea, joka teki hänen johdollaan liigahistoriansa parhaan suorituksen ollen Belgian liigassa seitsemäs. Kauden jälkeen hän siirtyi RWDM Brysselin peräsimeen. Cartierin johdolla joukkue taivalsi Belgian liigan keskikastissa, kunnes vajosi kaudella 2007/08 putoamiskamppailuun. Cartier sai potkut seurasta tammikuussa 2008.
Pian potkujensa jälkeen Cartierin ura jatkui RAEC Monsin päävalmentajana. Hän pelasti seuran kauden päätteeksi putoamiselta liigasta, kun taas RWDM Bryssel jäi sarjan viimeiseksi. Kesäkuussa 2008 Cartier siirtyi Monsista liigaan nousseen AFC Tubizen päävalmentajaksi. Cartier ei onnistunut uusimaan Tubizen sarjapaikkaa ja putoamisen jälkeen hän lähti seurasta. 
Tämän jälkeen Cartier valmensi kreikkalaista Panthrakikosia ja belgialaista KAS Eupenia. Kesäkuussa 2012 hän palasi Nationaliin pudonneen FC Metzin päävalmentajaksi. Cartierin johdolla Metz sijoittui Nationalissa toiseksi ja nousi kauden 2012/13 jälkeen takaisin Ligue 2:een. Kaudella 2013/14 Cartier luotsasi Metzin sensaatiomaisesti Ligue 2:n mestariksi ja joukkue nousi pääsarjaan kuuden vuoden tauon jälkeen. Cartier palkittiin UNFP:n toimesta Ligue 2:n parhaana valmentajana. Kausi 2014/15 liigassa oli Metzille vaikea, eikä Cartier onnistunut luotsaamaan seuralle sarjapaikkaa. Putoamisen myötä Metz erotti Cartierin.Lokakuussa 2015 Cartierista tuli Ligue 2:n häntäpäähän juuttuneen FC Sochaux’n päävalmentaja. Cartierin johdolla Sochaux säilytti sarjapaikkansa kauden päätteeksi ja hän jatkoi valmentajana myös kauden 2016/17. Menestystä ei juurikaan tullut, vaan Sochaux jäi Ligue 2:ssa sijalel 13. Toukokuussa 2017 vahvistettiin, että Cartier jättää Sochaux'n ja siirtyy Gazélec Ajaccion päävalmentajaksi.Cartierin johdolla Gazélec jäi kaudella 2017/18 Ligue 2:ssa vasta sijalle 16 ja säilytti sarjapaikkansa vain viiden pisteen turvin. Kausi 2018/19 lähti sekin alavireisesti. Seurajohto päätyi erottamaan Cartierin lokakuun alussa 2018, kun Gazélec majaili sarjassa sijalla 12.

# Meriitit valmentajana 

Ligue 2: 2014
National
Hopeaa: 2013

# Lähteet 

The profile for Albert Cartier Transfermarkt.

# Viitteet 

