
## Μεσιέ 80

Το Μεσιέ 80 (γνωστό και ως M80 και NGC 6093) είναι ένα σφαιρωτό σμήνος σε απόσταση περίπου 32.600 ετών φωτός στον αστερισμό Σκορπιός. Είναι ένα από τα πυκνότερα σμήνη του Γαλαξία.
Το Μ80 βρίσκεται στο μέσο της απόστασης μεταξύ Αντάρη και βήτα Σκορπιού σε μία περιοχή πλούσια σε νεφελώματα. Μπορεί να παρατηρηθεί με ερασιτεχνικά τηλεσκόπια μεσαίας ισχύος σαν μία μπάλα φωτός, η σαν κομήτης χωρίς ουρά. 

# Ιστορικό 

Ανακαλύφθηκε από το Σαρλ Μεσιέ το 1781. Ο πρώτος που το ανέλυσε ήταν ο Ουίλιαμ Χέρσελ το 1785 και το χαρακτήρισε ως ένα από τα πλουσιότερα και πυκνότερα σμήνη που είχε παρατηρήσει. 

# Καινοφανής αστέρας 

Στις 21 Μαΐου 1860, στο Μεσιέ 80 παρατηρήθηκε ένας καινοφανής αστέρας, ο οποίος άλλαξε τελείως την εμφάνιση του σμήνους για κάποιες μέρες. Αυτός ο καινοφανής ονομάστηκε T Σκορπιού και ανακαλύφθηκε από τον Auwers στο Βερολίνο και έφτασε σε φαινόμενο μέγεθος +7 στις 21 και 22 Μαΐου και είχε εξασθενήσει σε 10,5 ένα μήνα μετά. Παρατηρήθηκε ανεξάρτητα από τον Pogson. Η μέγιστη φωτεινότητα του καινοφανή αντιστοιχεί σε απόλυτο μέγεθος -8,5, αν ήταν μέλος του σμήνους. Στο μέγιστο μέγεθός του, ο καινοφανής ήταν αξιοσημείωτα λαμπρότερος από ολόκληρο το σμήνος. 
Ένας άλλος καινοφανής παρατηρήθηκε στο Μεσιέ 14 το 1938, αλλά ανακαλύφθηκε χρόνια αργότερα με βάση φωτογραφίες του σμήνους.

# Χαρακτηριστικά 

Το Μεσιέ 80 έχει διάμετρο περίπου 95 έτη φωτός και αποτελείται από περίπου 100.000 άστρα. Είναι ένα από τα πυκνότερα του Γαλαξία με τάξη συγκέντρωσης ΙΙ. Το Μ80 περιέχει ένα μεγάλο αριθμό άστρων blue stragglers, δηλαδή άστρων που φαίνονται πολύ νεότερα από ότι το σμήνος στο οποίο ανήκουν.

# Παραπομπές 

# Εξωτερικοί σύνδεσμοι 

Messier 80, SEDS Messier pages
Messier 80, Galactic Globular Clusters Database page
Astronomy Picture of the Day description
Messier 80 at ESA/Hubble
