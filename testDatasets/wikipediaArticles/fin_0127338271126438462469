
## Ralph Kirkpatrick

Ralph Kirkpatrick (10. kesäkuuta 1911 Leominster, Massachusetts – 13. huhtikuuta 1984 Guilford, Connecticut) oli yhdysvaltalainen cembalisti ja musiikkitieteilijä. Kirkpatrick tunnetaan erityisesti Johann Sebastian Bachin ja Domenico Scarlattin musiikin tulkitsijana ja levyttäjänä.
Kirkpatrick opiskeli pianonsoittoa Harvardin yliopistossa ja suoritti Guggenheim-stipendin turvin jatko-opintoja muun muassa Wanda Landowskan johdolla Pariisissa. Vuosina 1933–1934 hän opetti Mozarteumissa Salzburgissa. 
Vuodesta 1940 lähtien Kirkpatrick toimi professorina Yalen yliopistossa, missä hän julkaisi Domenico Scarlattin elämäkerran ja kommentoidun painoksen Scarlattin kootuista teoksista. Tämän johdosta Scarlattin sävellyksiin viitataan nykyisin Kirkpatrickin numeroilla.
