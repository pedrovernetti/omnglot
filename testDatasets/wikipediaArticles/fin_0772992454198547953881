
## Kenny Miller

Kenneth ”Kenny” Miller (s. 23. joulukuuta 1979 Edinburgh, Yhdistynyt kuningaskunta) on skotlantilainen jalkapalloilija, joka edustaa skotlantilaisseura Dundee FC:tä. Pelipaikaltaan hän on hyökkääjä. Millerillä on tilillään kolme Skotlannin valioliigan ja kaksi Skotlannin cupin voittoa.

# Seurajoukkueura 

# Hibernian 

Miller aloitti pelaajauransa pääsarjatasolla edinburghilaisessa Hibernianissa tehden debyyttinsä vuonna 1998. Hibernianista Miller siirtyi samana vuonna lainalle Stenhousemuiriin, jossa tulleiden onnistumisien myötä hän palasi takaisin Hibernianin kokoonpanoon heti seuraavana vuonna. Kaudella 1999–2000 Miller oli joukkueensa paras maalintekijä ja voitti Skotlannin parhaan nuoren pelaajan palkinnon.

# Rangers 

Miller siirtyi Hibernianista glasgowlaiseen Rangersiin kesäkuussa 2000 kahden miljoonan punnan siirtosummalla. Ensimmäisellä Rangersin kaudellaan hän teki Skotlannin valioliigan ennätyksen iskemällä viisi maalia ottelussa St. Mirreniä vastaan. Muuten maaleja ei syntynyt odotetulla tahdilla, minkä vuoksi Miller siirtyi syyskuussa 2001 kolmen kuukauden lainasopimuksella Wolverhampton Wanderersiin.

# Wolverhampton Wanderers 

Heti lainasopimuksensa alkuvaiheessa Miller mursi solisluunsa ja joutui täten pitkäksi aikaa pois pelikentiltä. Wolverhampton päätti kuitenkin kiinnittää Millerin riveihinsä kolmen miljoonan punnan siirtosummalla neljäksi ja puoleksi vuodeksi. Hän pysyi Wolverhamptonissa koko sopimuskauden ajan ja pelasi yhteensä 162 sarjaottelua tehden niissä 50 maalia.

# Celtic 

Wolverhampton-sopimuksensa päätyttyä Miller siirtyi vapaalla siirrolla Celticin riveihin. Näin hänestä tuli yksi harvoista pelaajista, jotka ovat edustaneet molempia Glasgow'n suurseuroista. Celticissä pelaamissaan 33 sarjaottelussa hän onnistui maalinteossa seitsemän kertaa.

# Derby County 

Vuonna 2007 Miller siirtyi Celticistä jälleen Englantiin, tällä kertaa juuri Valioliigaan nousseeseen Derby Countyyn. Derbyssä hän ei kuitenkaan menestynyt erityisen hyvin ja siirto takaisin Skotlantiin alkoi jo pian näyttää todennäköiseltä.

# Paluu Rangersiin 

Kesäkuussa 2008 julkistettiin Millerin siirto Derbystä Rangersiin kahden miljoonan punnan siirtosummalla. Rangersissa hän on vakiinnuttanut paikkansa avauskokoonpanossa ja onnistunut myös maalinteossa tasaisella tahdilla.

# Maajoukkueura 

Skotlannin maajoukkueessa Miller esiintyi ensimmäistä kertaa huhtikuussa 2001 ystävyysottelussa Puolaa vastaan. Seuraava maajoukkuekomennus tuli vasta vuonna 2003, mutta siitä eteenpäin Miller on kuulunut maajoukkueen vakiomiehistöön. Hän on pelannut kaikkiaan 69 maaottelua ja tehnyt niissä 18 maalia.

# Lähteet 

# Aiheesta muualla 

 Kuvia tai muita tiedostoja aiheesta Kenny Miller Wikimedia CommonsissaKenny Miller Skotlannin jalkapalloliiton sivuilla (englanniksi)
Kenny Miller Rangersin sivuilla (englanniksi)
