
## Kioton metro

Kioton metro (jap. 京都市営地下鉄, Kyōto-shiei chikatetsu) on Japanin Kioton kaupunkia palveleva metrojärjestelmä. Sitä hallinnoi Kioton kaupungin liikennelaitos (jap. 京都市交通局, Kyōto-shi kōtsūkyoku). Järjestelmään kuuluu kaksi linjaa, Karasuma-linja ja Tōzai-linja, joiden yhteispituus on 31,2 kilometriä ja joilla on 32 asemaa. Vuonna 2015 Kioton metro kuljetti noin 136 miljoonaa matkustajaa; päivässä matkustajia oli keskimäärin noin 372 000.

# Historia 

Kioton metron rakentaminen kaupungin julkisen liikenteen runkoverkoksi aloitettiin vuonna 1974, samalla kuin kaupungin raitioliikennettä alettiin ajas. Viimeinen raitiolinja lakkautettiin vuonna 1978. Metron Karasuma-linjan ensimmäisen, 6,6 kilometrin mittaisen osuuden rakennustyöt kestivät kuusi ja puoli vuotta ja se avattiin liikenteelle toukokuussa 1981. Sen jälkeen linjaa pidennettiin useaan otteeseen, viimeksi vuonna 1997, jolloin avattiin myös Tōzai-linjan ensimmäinen 12,7 kilometrin mittainen osuus. Tōzai-linjaa laajennettiin vuosina 2004 ja 2008, jolloin verkosto saavutti nykyiset mittansa.

# Linjat 

Kioton metroon kuuluu kaksi linjaa. Karasuma-linja on pohjois–eteläsuuntainen linja, joka kulkee Kokusaikaikanin metroasemalta Kioton kansainväliseltä kokouskeskukselta kaupungin keskustan halki Kioton rautatieasemalle ja siitä etelään Takedaan, jossa se kohtaa Kintetsu-rautateiden Kioto-linjan. Tōzai-linja vuorostaan kulkee kaupungin keskustan halki lännestä itään, kääntyy etelään Yamashinan suuralueella ja jatkaa Rokujizōhon, jossa on vaihtoyhteys JR Nishi-Nihonin Nara-linjalle. Kaksi metrolinjaa risteävät toistensa kanssa Karasuma-Oiken metroasemalla.Kioton metro harjoittaa vastavuoroista läpiajoliikennettä muiden rautatieyhtiöiden linjoille: Karasuma-linjalta Kintetsun Kioto-linjalle Naran suuntaan ja Tōzai-linjalta Keihanin Keishin-linjalle Ōtsuun.

# Lähteet 

# Aiheesta muualla 

 Kuvia tai muita tiedostoja aiheesta Kioton metro Wikimedia CommonsissaKioton metro Kioton kaupungin liikennelaitoksen sivuilla (japaniksi)
