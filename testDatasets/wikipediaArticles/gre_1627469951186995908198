
## Ροζέ Κολό

Ο Κολό Κριστοφέρ Λοράν Ροζέ (Kolo Christopher Laurent Roger), περισσότερο γνωστός ως Ροζέ Κολό (γεννήθηκε στις 3 Σεπτεμβρίου 1943) είναι γιατρός από τη Μαδαγασκάρη και πρωθυπουργός της νησιωτικής χώρας από τον Απρίλιο του 2014 ως τον Ιανουάριο του 2015.

# Βιογραφία 

Γεννήθηκε στο Μπελονί Τσιριμπιχινά (Belon'i Tsiribihina) της Μενάμπ στις νοτιοδυτικές ακτές της Μαδαγασκάρης. Ήταν γιος εργαζομένου σε ταχυδρομείο που υπηρέτησε ως αντιδήμαρχος. Ο νεότερος αδερφός του, Ρολάν Κολό ήταν γερουσιαστής.Σπούδασε στο Πανεπιστήμιο του Ανταναναρίβο την περίοδο 1970-77 και απέκτησε πτυχίο Ιατρικής. Ειδικεύτηκε στη χειρουργική σε νοσοκομείο της Γαλλίας και στη συνέχεια έκανε επιπλέον σπουδές στη Γενεύη και έγινε ακτινολόγος. Ξεκίνησε 3 ιδιωτικά κέντρα ραδιολογίας την περίοδο 1997-2003.Ο Κολό είναι έγγαμος με 3 παιδιά.Το 2013 επέστρεψε στη Μαδαγασκάρη για να πάρει μέρος στις προεδρικές εκλογές, όμως η υποψηφιότητά του απορρίφθηκε εξαιτίας του ότι δεν πληρούσε το προαπαιτούμενο της κατοικίας στο νησί. Χωρίς να έχει πολιτικό υπόβαθρο, ήταν στενός συνεργάτης του Ερί Ραζαοναριμαμπιανινά και του κόμματος "Hery Vaovao hoan'i Madagasikara" ("Νέες Δυνάμεις για τη Μαδαγασκάρη") στη διάρκεια της προεκλογικής εκστρατείας. Μετά την ορκωμοσία του προέδρου Ραζαοναριμαμπιανινά τον Ιανουάριο του 2014 ο Κολό διορίστηκε πρωθυπουργός τον Απρίλιο, έπειτα από έναν γύρο διαβουλεύσεων, κατά τον οποίο καταδείχθηκε η αποδοχή που είχε ο Κολό από την πλειοψηφία των βουλευτών και γερουσιαστών. Στις 18 Απριλίου ανακοινώθηκε η σύνθεση της κυβέρνησης. Η τελευταία αποτελείται από 31 μέλη προσκείμενα σε πολλά και διαφορετικά κόμματα.Στις 12 Ιανουαρίου 2015 υπέβαλε την παραίτησή του από την πρωθυπουργία, που έγινε δεκτή από τον πρόεδρο Ραζαοναριμαμπιανινά την επόμενη ημέρα. Ο Κολό είχε επικριθεί για την αποτυχία του να λύσει το πρόβλημα με τις επαναλαμβανόμενες διακοπές ηλεκτρισμού λόγω βλάβης. Νέος πρωθυπουργός διορίστηκε ο Ζαν Ραβελοναριβό, στρατιωτικός της αεροπορίας.

# Παραπομπές 

