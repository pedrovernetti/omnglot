
## Ιωάννης Ζαφειρόπουλος (πολιτικός)

Ο Γιάννης Γ. Ζαφειρόπουλος είναι Έλληνας δικηγόρος, συγγραφέας και πολιτικός. Υπήρξε ιδρυτικό μέλος του ΠΑΣΟΚ, με το οποίο διετέλεσε βουλευτής και υφυπουργός, ενώ το 1974 ήταν από τους βασικούς συντάκτες της διακήρυξης της 3ης του Σεπτέμβρη.
Πέραν της πολιτικής, είναι συγγραφέας ιστορικών και λογοτεχνικών βιβλίων και έχει δημοσιεύσει πολλά επιστημονικά άρθρα σε εφημερίδες, περιοδικά και εγκυκλοπαίδειες, ενώ διετέλεσε διευθυντής σύνταξης της εγκυκλοπαίδειας Υδρία-Cambridge-Ήλιος καθώς και της ελληνικής έκδοσης του Χρονικού του εικοστού αιώνα.

# Βιογραφικό 

Γεννήθηκε στη Ζαχάρω Ηλείας. Σπούδασε στη Νομική Σχολή των Πανεπιστημίων Θεσσαλονίκης και Αθηνών.Κατά τη διάρκεια των σπουδών του, συμμετείχε ενεργά στο φοιτητικό κίνημα και μετά την επιβολή της δικτατορίας δημιούργησε με άλλους νέους την Σοσιαλιστική Ένωση Νέων Ελλήνων (ΣΕΝΕ).
Συνέχισε τις σπουδές στη Δημοσιογραφία στο London School of Journalism και στις Εργασιακές Σχέσεις στο Polytechnic of North London. Παράλληλα, εντάχθηκε στο Πανελλήνιο Απελευθερωτικό Κίνημα (ΠΑΚ) και αναδείχτηκε γραμματέας της Πολιτικής Εκπροσώπησής του στη Μεγάλη Βρετανία και μέλος του Κέντρου Μελετών του Εθνικού Συμβουλίου του ΠΑΚ. Την ίδια περίοδο διετέλεσε γενικός γραμματέας της Ελληνικής Αντιδικτατορικής Επιτροπής Λονδίνου (Greek Solidarity Committee).
Με τη ιδιότητα του μέλους του Κέντρου Μελετών και Διαφώτισης (ΚΕΜΕΔΙΑ) του ΠΑΚ, συμμετείχε στην Επιτροπή Σύνταξης της ιδρυτικής διακήρυξης του ΠΑΣΟΚ, της διακήρυξης της 3ης του Σεπτέμβρη του 1974, καθώς και στην υπό τον Ανδρέα Παπανδρέου ολιγομελή επιτροπή που διαμόρφωσε το τελικό κείμενό της. Υπήρξε συνιδρυτικό μέλος του ΠΑΣΟΚ. Το 1975 εξελέγη μέλος της Κεντρικής Επιτροπής του ΠΑΣΟΚ και διετέλεσε αναπληρωτής γραμματέας της Επιτροπής Τύπου και ΜΜΕ και μέλος των Επιτροπών ΚΕΜΕΔΙΑ και Οργανωτικού του Κινήματος.
Στις εκλογές του 1977 εξελέγη βουλευτής του ΠΑΣΟΚ στην εκλογική περιφέρεια Β΄ Αθηνών και ήταν ο νεότερος βουλευτής του Κινήματος. Δεν συμμετείχε στις νικηφόρες εκλογές του 1981 λόγω πολιτικών διαφωνιών με τον Ανδρέα Παπανδρέου.
Στις εκλογές του 1993 εξελέγη βουλευτής του ΠΑΣΟΚ στην Ηλεία, και επανεξελέγη το 1996 και το 2000.
Στη Βουλή διετέλεσε πρόεδρος της Διαρκούς Επιτροπής Μορφωτικών Υποθέσεων και μέλος των Επιτροπών Αναθεώρησης του Συντάγματος, Αποδήμου Ελληνισμού, Ευρωπαϊκών Υποθέσεων, Κοινωνικών Υποθέσεων, καθώς και της ομάδας εκπροσώπησης της Ελλάδας στην Κοινοβουλευτική Συνέλευση της Παρευξείνιας Συνεργασίας (PABSEC).
Τον Ιούνιο του 1999 τοποθετήθηκε στη θέση του υφυπουργού Ανάπτυξης με αρμοδιότητα τη βιομηχανική πολιτική, θέση στην οποία παρέμεινε ως τον Απρίλιο του 2000, οπότε και ανέλαβε υφυπουργός Εθνικής Οικονομίας, υπεύθυνος για τις διεθνείς οικονομικές σχέσεις και το εξωτερικό εμπόριο, μέχρι τον Οκτώβριο του 2001.
Τον Οκτώβριο του 2001 διορίστηκε υφυπουργός Εξωτερικών, θέση από την οποία παραιτήθηκε μετά από μόλις τρεις μήνες, τον Ιανουάριο του 2002, λόγω βασικών διαφωνιών με τον τότε υπουργό Εξωτερικών Γιώργο Παπανδρέου για την χάραξη της στρατηγικής των Διεθνών Οικονομικών Σχέσεων της χώρας.
Είναι έγγαμος και έχει τρία παιδιά, το Γιώργο, το Θοδωρή και την Αμαλία.

# Παραπομπές 

