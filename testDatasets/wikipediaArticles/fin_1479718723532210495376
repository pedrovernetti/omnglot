
## Ranuanjärvi

Ranuanjärvi on Iijoen vesistöalueeseen kuuluva järvi Ranuan kunnassa Etelä-Lapissa. Järven pinta-ala on noin 4,6 km², ja sen korkeustaso on 142,8 metriä merenpinnan yläpuolella. Järvi on matala, keskisyvyys on vain 2,24 metriä ja suurin vedensyvyys 8,41 metriä. Vetensä Ranuanjärvi saa pohjoisesta Luhtajärvestä sekä luoteesta Kangaslammesta. Järvi on kapean Ranuansalmen kautta yhteydessä sen eteläpuolella sijaitsevaan matalaan Takajärveen, jonka kautta se laskee Ranuanjokeen. 
Ranuanjärvessä on kymmenkunta saarta, joista suurimmat ovat Peltosaari ja Lehtosaari. Asutusta järven ympärillä on ollut jo varhain. Ranuan kirkonkylä sijaitsee järven rannalla. Rantaviivaa on noin 23 kilometriä.Suomen ympäristökeskuksen vuonna 2013 tekemien mittausten mukaan Ranuanjärven vedenlaatu on tyydyttävä. Järvi on kärsinyt happikadosta, ja sitä on ilmastettu vuosina 1988–1991. Ilmastus ja hapettaminen aloitettiin uudelleen helmikuussa 2001. Järven kunnossapitotoimiin kuuluvat myös hoitokalastukset, joita on suoritettu satunnaisesti vuodesta 1980 alkaen. Vuonna 2000 hoitokalastuksessa pyydettiin kaikkiaan 6 000 kilogrammaa kalaa, eli noin 12 kilogrammaa hehtaaria kohti. Vuonna 2001 saalis oli 14 000 kilogrammaa (noin 28 kg/ha) ja vuonna 2004 20 000 kilogrammaa (noin 40 kg/ha). Järvellä on suoritettu myös vesikasvillisuuden niittämistä. Järvi kärsii myös leväongelmista, ja siinä on esiintynyt sinilevää useina vuosina.Järven jäällä Ranuanjärven leirintäalueen rannassa järjestetään vuosittain helmikuussa Ranuan jääravit -hevosurheilutapahtuma.

# Lähteet 

