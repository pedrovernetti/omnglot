
## Γιάκομπ Πραντάουερ

Ο Γιάκομπ Πράνταουερ (γερμανικά: Jakob Prandtauer) ήταν Αυστριακός μπαρόκ αρχιτέκτονας, γεννημένος στο Σταντς (Τιρόλο) στις 16 Ιουλίου 1660 και αποβιώσας στο Σανκτ Πέλτεν στις 16 Σεπτεμβρίου 1726.
Ο Πράνταουερ μαθήτευσε πλησίον του Χανς Γκέοργκ Άζαμ στο Σναν (Τιρόλο) από το 1677 έως το 1680. Σε αντίθεση με συγχρόνους του, όπως οι Χίλντεμπραντ και Φίσερ φον Έρλαχ, ο Πράνταουερ παρέμεινε αρχιτέκτονας επαρχιακού επιπέδου, καθώς το σύνολο των αρχιτεκτονικών έργων του κατασκευάστηκαν εκτός της Βιέννης, ενώ, επίσης, ήταν θρησκευτικού χαρακτήρα. Αποτελεί, μεταξύ άλλων, τον υπεύθυνο για την ανέγερση της Εκκλησίας των Καρμελιτών του Σανκτ Πέλτεν, καθώς και του μοναστηριού του Ντύρνσταϊν. Σημαντικότερο έργο του αποτελεί η ανακατασκευή του βενεδικτινικού αββαείου του Μελκ (1702-1740), της οποίας την διεύθυνση ανέλαβε από το 1702 έως τον θάνατό του.

# Το Βενεδικτινικό Αββαείο του Μελκ 

Ευρισκόμενο επί βραχώδους προεξοχής η οποία επιβλέπει τον Δούναβη, σε απόσταση 80 χμ. ανάντη της Βιέννης, το αββαείο ιδρύθηκε κατά την διάρκεια του 12ου αιώνα. Το 1702 ο Πράνταουερ ανέλαβε την διεύθυνση των εργασιών ανακατασκευής, μεταξύ των οποίων η εκκλησία (1702-1714) δεν ολοκληρώθηκε παρά μόνον το 1734, με τον Γιόχαν Μίχαελ Ρόττμαϊρ να φιλοτεχνεί τις τοιχογραφίες της, με την βοήθεια του Ιταλού Αντόνιο Γκάλλι-Μπιμπιένα για τις οφθαλμαπάτες. Η κεντρική Αγία Τράπεζα είναι έργο του Αντόνιο Μπεντούτσι (1730).
Η πρόσβαση στο αββαείο γίνεται μέσω αυλής περιτριγυρισμένης από παλαιά μετασκευασμένα τείχη. Τα κτίρια του Πράνταουερ έχουν σχήμα μεγάλου ορθογωνίου με μία επέκταση προς τα νότια. Η εκκλησία βρίσκεται στο βάθος μιας δεύτερης αυλής, η οποία συνεχίζεται με μια αναβαθμίδα, που επιβλέπει τον Δούναβη, ενώ ταυτόχρονα προσφέρει πανοραμική θέα. Τα κυρίαρχα χρώματα του συμπλέγματος είναι μπεζ και λευκό, ενώ η οροφή του είναι κεραμοσκεπή.

# Άλλα έργα 

Παρεκκλήσιο του κάστρου του Τάλχαϊμ (1690)
Πρεσβυτέριο του Χάτσεντορφ (1694-1700)
Εκκλησία του Βάικεντορφ (μετατροπές) (1702-04)
Προσκυνηματική εκκλησία του Σόνταγκμπεργκ του Αββαείου του Σαϊτενστέτεν (1706-18)
Θόλος της προσκυνηματικής εκκλησίας του Μαρία Τάφερλ (1707-11)
Εκκλησία των Καρμελιτών του Σανκτ Πέλτεν (διεύθυνση των εργασιών) (1708-12)
Διάφορα τμήματα του Αββαείου του Γκάρστεν (1708-10)
Προσκυνηματική εκκλησία του Κρίστκιντλ (1708/09)
Συνέχιση της κατασκευής του Αββαείου του Σανκτ Φλόριαν (1708-26)
Τμήμα του Αββαείου του Χέρτσογκενμπουργκ (1714-16)
Κάστρο του Νόι-Πέρνσταϊν (1715-17)
Μετατροπές του Καθεδρικού Ναού του Σανκτ Πέλτεν (1721-22)
Επισκοπικό Παλάτι του Λιντς (1721-26)
Κάστρο του Χοενμπρούν, πλησίον του Σανκτ Φλόριαν (1724-29)

# Δείτε επίσης 

Γιόζεφ Μούνγκεναστ, ανιψιός και μαθητής του.

# Παραπομπές 

# Πηγές 

Fichtner, Paula Sutter (2009). Historical Dictionary of Austria (2η έκδοση). Scarecrow Press. σελ. 504. ISBN 978-0810855922. (Αγγλικά)
Murray, Lorraine (2013). Austria, Croatia, and Slovenia. Britannica Guide to Countries of the European Union. Rosen Education Service. σελ. 224. ISBN 978-1615309702. (Αγγλικά)
