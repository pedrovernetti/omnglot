
## Αρσενάλ Σαραντί

Η Αρσενάλ Σαραντί (Arsenal de Sarandí) είναι ποδοσφαιρικό σωματείο της Αργεντινής. Εδρεύει στο Σαραντί, μια γειτονιά της Αβεγιανέδα στην περιφέρεια του Μπουένος Άιρες. Μοναδικός τίτλος στο παλμαρέ της είναι ένα Κόπα Σουδαμερικάνα.
Ιδρύθηκε το 1957 από δύο αδέλφια, τους Έκτορ και Χούλιο Ουμπέρτο Γκροντόνα, θαυμαστές της αγγλικής Άρσεναλ. Ως χρώματα επελέγησαν το μπλε και το κόκκινο ως φόρος τιμής στις δύο μεγαλύτερες ομάδες της Αβεγιανέδα, τη Ρασίγκ και την Ιντεπεντιέντε.
Μέχρι το 1992 η ομάδα αγωνιζόταν στα τοπικά πρωταθλήματα του Μπουένος Άιρες. Ακολούθησε μια δεκαετία στη Β΄ Κατηγορία και το 2002 ήλθε ο προβιβασμός στην Πριμέρα Ντιβιζιόν, όπου αγωνίζεται έως σήμερα. Σπουδαιότερος ποδοσφαιριστής που έχει φορέσει τη φανέλλα της είναι ο μεσοεπιθετικός Χόρχε Μπουρρουτσάγκα, ο οποίος ξεκίνησε από τα τμήματα υποδομής και αγωνίσθηκε στην πρώτη ομάδα για δύο σεζόν. Το 2002 επέστρεψε ως προπονητής και κατά τα τρία έτη που παρέμεινε στο πόστο, συνέβαλε σημαντικά στην καθιέρωση στην Πριμέρα.
Όσο η Αρσενάλ αγωνιζόταν στις κατώτερες κατηγορίες, είχε ιδιαίτερη σχέση με την Ιντεπεντιέντε. Μάλιστα ο συνιδρυτής της Χούλιο Ουμπέρτο Γκροντόνα διετέλεσε πρόεδρος της τελευταίας κατά τη δεκαετία του 1970, πριν αναδειχθεί σε υψηλόβαθμο παράγοντα της Εθνικής Ομοσπονδίας και της FIFA. Δεν πρέπει να συγχέεται με τον σημερινό πρόεδρο Χούλιο Ρικάρδο Γκροντόνα, ο οποίος είναι ανηψιός του.
Το 2006 η Αρσενάλ προσπάθησε να συνδεθεί με την ισπανική Μπαρτσελόνα και συνήψε συμφωνία, βάσει της οποίας θα λάμβανε τεχνογνωσία σε ζητήματα ανάδειξης νέων ταλέντων, παρέχοντας ως αντάλλαγμα στους Καταλανούς το δικαίωμα να έχουν τον πρώτο λόγο σε μετεγγραφές παικτών που προέρχονται από τα φυτώριά της. Η συμφωνία ακυρώθηκε τον επόμενο χρόνο, λόγω αδυναμίας των υποδομών της Αρσενάλ να ανταποκριθούν στα πρότυπα της Μπαρτσελόνα.

# Τίτλοι 

Κόπα Σουδαμερικάνα (1)2007Κύπελλο Αργεντινής (1)2013

# Εξωτερικοί σύνδεσμοι 

Επίσημη ιστοσελίδα
