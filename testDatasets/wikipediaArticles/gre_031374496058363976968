
## Κωνσταντίνος Μάριος

Ο Κωνσταντίνος Ερμής Μάριος (πραγματικό όνομα: Κωνσταντίνος Ξύδας), γεννήθηκε στις 12 Σεπτέμβρη του 1955 στη Χίο και πέθανε στις 16 Σεπτέμβρη 2009
Ηθοποιός, Σκηνοθέτης και Θεατρικός Συγγραφέας. Υπήρξε απόφοιτος της Δραματικής Σχολής του Εθνικού Θεάτρου το 1977, μετεκπαιδεύτηκε στο LDCPA της Νέας Υόρκης (Δημοτικό Πανεπιστήμιο) και συνέχισε την εκπαίδευσή στου παρακολουθώντας Σεμινάριο θεατρικής πρακτικής στη Μόσχα.
Το 1978 συνίδρυσε το "Ασκητικό Θέατρο" (1978 - 1988) και διετέλεσε Καλλιτεχνικός του Διευθυντής. Όταν το κεφάλαιο του "Ασκητικού Θεάτρου" έκλεισε, ο Κωνσταντίνος Μάριος επέστρεψε στη γενέτειρα του (1989) όπου ανέλαβε την Καλλιτεχνική Διεύθυνση του Ομήρειου Πνευματικού Κέντρου του Δήμου Χίου, ξεκινώντας άμεσα με τη θεατρική εκπαίδευση ντόπιου δυναμικού. Στο Ομήρειο Πνευματικό Κέντρο του Δήμου Χίου, ίδρυσε Θεατρικό Εργαστήριο, μέσα από το οποίο ξεπήδησαν πολλοί καλοί ηθοποιοί, που σήμερα εργάζονται επαγγελματικά στο θέατρο. 
Από την πρώτη ημέρα της παραμονής του στη Χίο (1989), ο Κωνσταντίνος Ε. Μάριος οργάνωνε την ίδρυση ενός Επαγγελματικού Δημοτικού Θεάτρου, σχέδιο που υλοποιήθηκε μερικά χρόνια αργότερα, επί δημαρχίας Γιάννη Μπουμπάρη (1993). Ο αγώνας του Κωνσταντίνου Μάριου, δε σταμάτησε εκεί. Έχοντας πλέον στο πλευρό του εκπαιδευμένους και μυημένους στην τέχνη του, μαθητές και προσωπικούς φίλους, προχώρησε το 1995 στην πρόταση "μετεξέλιξης" του "Δημοτικού Θεάτρου Χίου", σε ΔΗΠΕΘΕ Βορείου Αιγαίου με έδρα τη Χίο. Υπήρξε ιδρυτικό μέλος του ΔΗΠΕΘΕ Βορείου Αιγαίου και τιμητικά ο πρώτος Καλλιτεχνικός Διευθυντής του.
Έχει συγγράψει πολλά θεατρικά έργα, ποιήματα, όπως και πεζογραφήματα. Ασχολήθηκε με τη μετάφραση κλασσικού και μοντέρνου Θεάτρου, καθώς και μυθιστορήματα. Το ΥΠΠΕ τον τίμησε με το Κρατικό Βραβείο Θεάτρου (Αθήνα 1974). Έλαβε το Βραβείο Δραματουργίας από το Ίδρυμα "Goodman" (Νέα Υόρκη 1976), καθώς και το πρώτο Βραβείο στον 1ο Διαγωνισμό Θεατρικού Έργου Συγγραφέων Αιγαίου (το 2004). Έργα του Κωνσταντίνου Ε. Μάριου έχουν ανέβει από το "City College of New York", από το "Έβδομο Θέατρο", από το "Ασκητικό Θέατρο", από το "Θέατρο Κνωσσός", το "Θέατρο Άσκηση" και από τη ραδιοφωνία της ΕΡΤ.
Έχει σκηνοθετήσει περισσότερα από 55 έργα και έχει πραγματοποιήσει δεκαδες περιοδείες, στις μεγαλύτερες ελληνικές πόλεις. Συμμετείχε σε αρκετά Διεθνή Φεστιβάλ (όπως Ιταλία, Ελβετία, Γιουγκοσλαβία, αποσπώντας Βραβείο Καλύτερης Παράστασης Συνόλου). Επί σειρά ετών, συνεργάστηκε επίσης και με την Ελληνική Ραδιοφωνία (1980 - 1988). 
Έως το τέλος της ζωής του, δεν έπαψε να διδάσκει Υποκριτική, Αυτοσχεδιασμό και Υφολογία, ενώ για πολλά χρόνια υπηρέτησε στη "Βεάκη" (Ανώτερη Σχολή Δραματικής Τέχνης).
Ο Κ. Ε. Μάριος ερμήνευσε ως ηθοποιός ρόλους σε κλασσικό και σύγχρονο δραματολογίο, σε συνεργασία με σκηνοθέτες όπως τον Μίνω Βολανάκη κ.α.
