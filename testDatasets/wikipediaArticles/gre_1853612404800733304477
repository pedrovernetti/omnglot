
## Νιόγκου Ντεμπά Νιρέν

O Νιόγκου Ντεμπά Νιρέν (Njogu Demba-Nyrén, 26 Ιουνίου 1979) είναι ποδοσφαιριστής από την Γκάμπια, ο οποίος έχει επίσης τη σουηδική υπηκοότητα. Έχει ύψος 1.88, ζυγίζει 80 κιλά και αγωνίζεται στην θέση του κεντρικού επιθετικού.
Ο Ντεμπά γεννήθηκε στην Γκάμπια αλλά κατέφυγε σε πολύ μικρή ηλικία (με την μητέρα του) στην Σουηδία ως πρόσφυγας λόγω του πολέμου που διεξάγονταν στην χώρα του. 
Ξεκίνησε την καριέρα του από τα τμήματα υποδομής της Falu BS προτού υπογράψει επαγγελματικό συμβόλαιο με την BK Häcken του Γκέτεμποργκ. Με την Χάκεν αγωνίστηκε 2 χρόνια στην Α΄Εθνική της Σουηδίας. Ακολούθως πήρε μεταγραφή για τον ΠΑΣ Γιάννινα (Β' Εθνική) με τον οποίο αγωνίστηκε σε 15 αγώνες και σημείωσε 5 τέρματα. Την επόμενη χρονιά(2003-04) τον απέκτησε, κατόπιν προσωπικής επιθυμίας του τότε προπονητή του, Γιώργου Φοιρού, ο Άρης Θεσσαλονίκης. Με τους κίτρινους αγωνίστηκε σε 22 αγώνες και πέτυχε 12 γκολ, αναδείχθηκε πρώτος σκόρερ της ομάδας και έγινε είδωλο της κερκίδας καθώς πέτυχε πολύτιμα γκολ και βοήθησε σημαντικά την ομάδα να φτάσει στον τελικό του κυπέλλου Ελλάδας και να βγει στο κύπελλο ΟΥΕΦΑ.
Παραδόξως, και κάτω από εντελώς περίεργες συνθήκες έμεινε ελεύθερος από τον Άρη και μεταγράφηκε στον Παναθηναϊκό, ο οποίος τον έδωσε δανεικό για 6 μήνες στην Βουλγαρική Λέφσκι Σόφιας. Στην Λέφσκι αγωνίστηκε σε 10 ματς χωρίς να σκοράρει και τον Γενάρη του 2004 επέστρεψε στον Παναθηναϊκό , αγωνίστηκε σε 9 αγώνες αλλά παρέμεινε άσφαιρος.Δόθηκε εκ νέου δανεικός στον Α.Ο.Κέρκυρας όπου είχε 7 συμμετοχές και 1 γκολ σε 4 μήνες Το φθινόπωρο του 2005 μετακόμισε στην Δανία και στην ομάδα της Esbjerg FB στην οποία αγωνίζεται μέχρι και σήμερα παραμένοντας ένα από τα βασικότερα ατού της.
Ο Ντεμπά, ανέμενε επί μακρόν την κλήση του στην Εθνική ομάδα της Σουηδίας αλλά αφού δεν κατόρθωσε να πείσει τον Σουηδό εκλέκτορα, αποφάσισε να αγωνιστεί με τα χρώματα της Εθνικής Γκάμπιας, με την οποία έκανε ντεμπούτο στις 6 Οκτωβρίου 2006.
