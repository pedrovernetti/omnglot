
## Γεώργιος Τσουράς

Ο Γεώργιος Τσουράς ή Γιώργος Τσουράς υπήρξε Έλληνας ζωγράφος και χαράκτης. γεννήθηκε στην Πρέβεζα τον Ιανουάριο του 1938. Από τα 18 του χρόνια έζησε στην Αθήνα για όλη του τη ζωή. Παντρεύτηκε τη Σύλβια Χατζηγεωργίου και απέκτησαν μαζί μία κόρη, τη Ναταλία. Πέθανε στο Ρέθυμνο, την 1 Ιανουαρίου 2011.

# Βιογραφικά στοιχεία 

Ο Γιώργος Τσουράς είχε από την παιδική του ηλικία μεγάλο ταλέντο στις εικαστικές δημιουργίες. Διακρίθηκε από μαθητής, ζωγραφίζοντας χάρτες και σκαλίζοντας δένδρα. Όταν υπηρέτησε τη στρατιωτική του θητεία ζωγράφισε αρκετούς χάρτες. 
Στην Αθήνα γνωρίστηκε με τον ζωγράφο Στέφο Αλμαλιώτη, ο οποίος, μεταξύ άλλων, ζωγράφιζε μεγάλες αφίσες για κινηματογραφικά έργα. Από τον Αλμαλιώτη πήρε πολλά μαθήματα και τον προετοίμασε για τις εισαγωγικές εξετάσεις της Σχολής Καλών Τεχνών, αλλά λόγω ασθένειάς του δεν πήγε στις εξετάσεις.
Από τότε συνέχισε μόνος του τη ζωγραφική και ασχολήθηκε επαγγελματικά ως γραφίστας, με δικό του γραφείο και εργαστήριο.
Συνεργάστηκε με τους μεγαλύτερους εκδοτικούς οίκους της Αθήνας της εποχής, όπως οι: Φύκιρης, Καρανάσης, Μέρμηγκας, Τακιδέλης, Εκδόσεις Αργώ, Κίτσος Τεγόπουλος της Ελευθεροτυπίας, Στρουμπούκης κ.ά. Εικονογράφησε αρκετά βιβλία τους, όπως την πεντάτομη Ελληνική Μυθολογία του Ζαν Ρισπέν, τα Άπαντα του Λασκαράτου, τα Άπαντα του Γεωργίου Παπανδρέου, τους Αγωνιστές του ’21, Ρωσική Μαγειρική, Μελισσοκομεία, Βιογραφίες συγγραφέων και ποιητών, κλπ. 
Γνωρίστηκε με τον Μάνο Χατζηδάκι και διακόσμησε το Ηλιοτρόπιο.
Ασχολήθηκε με όλα τα είδη ζωγραφικής όπως μολύβι, λάδι, κάρβουνο, γκουάς, τέμπερες, αλλά διακρίθηκε κυρίως στο σχέδιο με το κοπίδι και την χαρακτική. Αποτύπωνε με μεγάλη ακρίβεια οτιδήποτε ήθελε να ζωγραφίσει: τοπία, νεκρή φύση, αλλά ξεχώρισε για τις προσωπογραφίες του. Έχει δημιουργήσει πορτραίτα πολλών γνωστών συγγραφέων όπως των Καζαντζάκη, Καβάφη, Κάλβου, Καρυωτάκη, πολιτικών όπως του Αντρέα Παπανδρέου, του Τσε Γκεβάρα, τον Ιωάννη Καποδίστρια, τον Λένιν και άλλων γνωστών προσωπικοτήτων.
Ο Γιώργος Τσουράς δημιούργησε, για πρώτη φορά, το πορτραίτο του Ανδρέα Κάλβου για το βιβλίο Βιογραφίες ποιητών, πεζογράφων και επιστημόνων των εκδόσεων Κ. Στρουμπούκη, το 1972, καθώς δεν υπήρχε μέχρι τότε καμία απεικόνιση του ποιητή.
Ασχολήθηκε επίσης με την Αγιογραφία.
Τα έργα του τα δώριζε σε φίλους του και συνεργάτες χωρίς να ζητάει αντάλλαγμα.
Είχε αναλάβει την καλλιτεχνική επιμέλεια διαφόρων ταινιών του Πρεβεζάνου σκηνοθέτη και συμμαθητή του Νίκου Τζίμα, όπως «Ο Αστραπόγιαννος», «Ο άνθρωπος με το γαρύφαλλο», αλλά κυρίως την πρώτη του ταινία «Οι νέοι θέλουν να ζήσουν», στην οποία πρωταγωνιστούσαν η Σύλβια Χατζηγεωργίου και ο Φαίδων Γεωργίτσης και της οποίας αρκετά γυρίσματα έγιναν στο Κανάλι της Πρέβεζας. Στη διάρκεια των γυρισμάτων της ταινίας αυτής γνωρίστηκαν με τη Σύλβια Χατζηγεωργίου και μετά από λίγα χρόνια παντρεύτηκαν.

# Βιβλιογραφικές παραπομπές 

