
## Jevgeni Zamjatin

Jevgeni Ivanovitš Zamjatin (ven. Евгений Иванович Замятин, 1. helmikuuta (J: 20. tammikuuta) 1884 Lebedjan, Venäjän keisarikunta – 10. maaliskuuta 1937 Pariisi, Ranska) oli venäläinen kirjailija, jonka tunnetuin teos on dystopiaa kuvaava Me vuodelta 1920.
Zamjatinin isä oli Venäjän ortodoksisen kirkon pappi ja opettaja ja äiti muusikko. Hän opiskeli Pietarissa laivanrakennusta vuosina 1902–1908, jonka jälkeen Zamjatin liittyi bolševikkeihin. Hänet pidätettiin vuoden 1905 vallankumouksen aikana ja karkotettiin. Zamjatin kuitenkin palasi Pietariin, jossa hän asui laittomasti kunnes muutti Suomeen päättämään opintojaan vuonna 1906. Hän palasi Venäjälle ja alkoi kirjoittaa harrastusmielessä. Vuonna 1911 Zamjatin pidätettiin ja karkotettiin toisen kerran, mutta hänet armahdettiin kaksi vuotta myöhemmin. Hänen kirjallinen läpimurtonsa tapahtui vuonna 1913, kun hänen teoksensa Ujezdnoje (Уездное) julkaistiin. Seuraavana vuonna julkaistua syrjäisestä varuskunnasta kertovaa Na kulitškahia (На куличках) vastaan nostettiin syyte keisarillisen armeijan halventamisesta. Zamjatinin ollessa Lontoossa lokakuussa 1917 puhkesi Venäjällä vallankumous ja hän palasi Pietariin liittyäkseen bolševikkeihin. Hän kannatti vallankumousta, mutta vastusti bolševikkien harjoittamaa sensuuria. Mielipiteidensä takia Zamjatinin asema vaikeutui 1920-luvulla; hänen töitänsä kiellettiin ja häntä kiellettiin julkaisemasta materiaalia.
Josif Stalin myönsi Zamjatinille luvan lähteä maasta vuonna 1931 ja hän muutti vaimoineen Pariisiin. Zamjatin kuoli sydäninfarktiin vuonna 1937.

# Lähteet 

