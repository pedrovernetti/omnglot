
## Ιωάννης Φραγκούδης

Ο Ιωάννης Φραγκούδης (1863 - 19 Οκτωβρίου 1916) ήταν Ελληνοκύπριος Ολυμπιονίκης της σκοποβολής (1896) και αξιωματικός του Στρατού. 

# Βιογραφικά στοιχεία 

Γεννήθηκε στη Ζάκυνθο και ήταν γιος του διπλωμάτη Χαράλαμπου Φραγκούδη. Καταγόταν από παλαιά οικογένεια της Λεμεσού και ήταν εγγονός του Δημήτριου Φραγκούλη, εμπόρου εγκατεστημένου στην Τεργέστη. Αδελφός του ήταν ο Ανδρέας Φραγκούδης, συνταγματάρχης του στρατού. Φοίτησε στη Στρατιωτική Σχολή Ευελπίδων και υπήρξε συμφοιτητής με τον διάδοχο Κωνσταντίνο, με τον οποίο συνδέθηκε με φιλία. Ακολούθησε σταδιοδρομία στο Πυροβολικό φτάνοντας μέχρι τον βαθμό του Συνταγματάρχη. Συμμετείχε στον ελληνοτουρκικό πόλεμο του 1897 καθώς και στον Α΄ Βαλκανικό Πόλεμο. 
Διετέλεσε υπασπιστής του Βασιλιά Γεωργίου Α΄ και ήταν παρών κατά τη διάρκεια της δολοφονίας του τελευταίου στις 5 Μαρτίου 1913 στη Θεσσαλονίκη. Ήταν, μάλιστα, αυτός που συνέλαβε τον δολοφόνο του Βασιλιά, Αλέξανδρο Σχινά. 
Υπήρξε δεινός ξιφομάχος. Το 1908, ύστερα από φιλονικία, μονομάχησε με τον Λεωνίδα Παρασκευόπουλο τραυματίζοντας τον τελευταίο.Απεβίωσε στις ΗΠΑ το 1916 από ηλεκτροπληξία και ενώ βρισκόταν σε αποστολή του ελληνικού στρατού με σκοπό την προμήθεια πυρομαχικών.

# Σκοποβολή 

Στους πρώτους σύγχρονους Ολυμπιακούς Αγώνες, το 1896, συμμετείχε με τα χρώματα της Ελλάδας και κατέκτησε ένα χρυσό μετάλλιο στο περίστροφο 25 μέτρων, ένα αργυρό μετάλλιο στο πολεμικό όπλο 300 μ. και ένα χάλκινο στο ελεύθερο πιστόλι.
Μέχρι την Ολυμπιάδα του Λονδίνου το 2012 (και την κατάκτηση του αργυρού μεταλλίου από τον Παύλο Κοντίδη) ήταν ο μοναδικός Κύπριος που έχει κατακτήσει ολυμπιακό μετάλλιο.

# Παραπομπές 

# Εξωτερικοί σύνδεσμοι 

Σ.Ε.Γ.Α.Σ., ανακτήθηκε 1/1/2009.
Κυπριακή Ολυμπιακή Επιτροπή, ανακτήθηκε 1/1/2009.
