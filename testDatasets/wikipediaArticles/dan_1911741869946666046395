
## Peter Molzen

Peter Christian Molzen (født 31. juli 1966 i Sønderborg), er en dansk sanger og musiker fra Åbenrå.
Er mest kendt som forsanger og rytmeguitarist i Gasolin'/Kim Larsen coverbandet Peter og de andre kopier samt som solist. Er oprindelig uddannet reklametegner i 1987 og beskæftigede sig i reklamebranchen frem til 1996, hvor han satsede på livet som professionel musiker, og står den dag i dag stadig for at lave det meste af bandets pressemeddelelser, logos, designs m.m.
Molzen startede sin musikalske karriere som knap 13-årig, hvor han havde sit første betalte job til en gymnasiefest på Statsskolen i Aabenraa. Betalingen var i naturalier i form af alle de sodavand som han kunne drikke. Et par år senere vandt han den lokale ombæring af SE&HØRs Amatør Grandprix men blev udskilt i semifinalen i Ribe, og har aldrig siden deltaget i sangkonkurrencer. 
Siden dannede han i 1985 duoen 2x Peter sammen med musikeren Peter Sandorff (Hola Ghost). Duoen spillede med stor succes især i det Sønderjydske frem til 1992 hvor duoen blev opløst. Således opstod muligheden for, at danne bandet. Ideen til navnet Peter og de andre kopier opstod, da man gerne ville bibeholde navnet Peter som en reference til 2x Peter. Og da en anden i bandet foreslog, blot at tilføje "og de andre kopier" var Peter og de andre kopier således en realitet. Bandet havde deres debut d. 19. februar 1993 på "Café Huset", et lille værthus i Haderslev.
I sommeren 1995 debuterede Kopierne på både Midtfyns Festivalen, Langelands Festivalen og på Skanderborg Festivalen, en debut som fik en forsideanmeldelse af Steffen Jungersen i BT. Debuterne udløste portrætter af bandet på de 2 nationale kanaler, DR1 og Tv2.
I februar 2008 trådte Henrik Thorsen (trommer) og Lars Skygge (singleguitar) ud af bandet efter 15 år. Peter Molzen (vokal & rytmeguitar) måtte derfor sammen med bassisten Sune Martini (bas, 2007-2010) alliere sig med den nye trommeslager Kenni Andy Jørgensen (BAAL, trommer) og den nye singleguitarist Henrik Berger (lead guitar). I 2010 vendte Jonas Pfeiffer, Kopiernes bassist fra 1999-2007, tilbage til orkestret. Orkestrets nyeste medlem er Keyboard-spilleren Mikkel "Ørva" Håkonsson (keys + kor), som debuterede med Kopierne d. 7. december 2018. I dag bor alle Kopierne i København eller på Sjælland; kun Jonas Pfeiffer er stadig bosiddende i Århus.
Peter og de andre kopier kunne i 2018 fejre 25 års jubilæum, og har frem til 2019 spillet i omegnen af 2.000 koncerter. 
I 1996 indspillede bandet livealbummet Gi Gas! som blev udgivet af CMC og solgt i knap 10.000 eksemplarer. Samme år blev kopierne som det første band inviteret til at spille for de danske styrker i Ex-Jugoslavien. Sidenhen har Kopierne spillet i bl.a. Irak, Kosovo, Det Danske Handelskammer i Beijing og ved flere lejligheder været på Grønland for at spille.

# Eksterne henvisninger 

Officiel hjemmeside

Peter Molzen på Discogs
