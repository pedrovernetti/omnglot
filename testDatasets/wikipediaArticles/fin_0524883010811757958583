
## Joni Tuominen

Joni Tuominen (s. 4. syyskuuta 1982 Espoo) on suomalainen jääkiekkopuolustaja, joka on pelannut urallaan yli 350 SM-liigaottelua Bluesissa, SaiPassa, TPS:ssa ja HPK:ssa. Kaudet 2014–2017 Tuominen on pelanntu ulkomailla Saksassa, Puolassa, Britanniassa ja Unkarissa, missä hän voitti Miskolci Jegesmedvékin riveissä monikansallisen MOL-liigan mestaruuden.

# Ura 

Tuominen on Espoon Jääklubiin kasvatti. Hän siirtyi jo juniorina Espoo Bluesiin, jonka junioreissa Tuominen on pelannut hyökkääjänäkin. Armeijan jälkeen hänet komennettiin puolustajaksi ja sittemmin Tuominen ei ole pelannut enää hyökkääjänä. Hän pelasi myös Espoon Palloseuran A-nuorissa kaudella 2000–2001. Kaudella 2002–2003 Tuominen oli Bluesin A-nuorten tehokkain puolustaja tehoilla 10+12=22. Hän oli puolustajien pistepörssin kolmas HIFK:n Ville Varakkaan ja Joni Purolan jälkeen. Tuomisen kausi päättyi keväällä 2003 A-nuorten SM-pronssiin.
Ensimmäiset SM-liigaottelunsa Tuominen pelasi kaudella 2003–2004, jolloin hän pelasi Bluesissa ja Lahden Pelicansissa yhteensä 32 ottelua tehden yhden syöttöpisteen. Tuominen aloitti kautensa Bluesissa, jossa hän pelasi kauden liigaotteluistaan 25. Hän kävi marraskuussa 2003 viiden Mestis-ottelun verran lainalla Kirkkonummen Salamoissa. Niiden jälkeen Tuominen siirtyi paikkaamaan Pelicansin puolustajapulaa muutaman ottelun verran. Tammikuussa 2004 hän palasi loppukauden kattavalla sopimuksella joukkueeseen, kun Blues kauppasi Tuomisen ja Matti Näätäsen Pelicansiin vaihdossa Radek Philippiin ja Mike Lephartiin. Tuomisen kausi kuitenkin päättyi rannemurtumaan jo ennen runkosarjan loppua.Kaudeksi 2004–2005 Tuominen siirtyi sarjatasoa alemmas Mestis-joukkue Mikkelin Jukureihin. Hän teki Mestiksen runkosarjassa 44 ottelussa tehot 6+9=15. Tuomisen +/– -lukema +25 oli sarjan kuudenneksi paras. Hän palasi kaudeksi 2005–2006 SM-liigaan ja teki kaksivuotisen sopimuksen SaiPan kanssa. Tuomisen peliaika jäi vielä hänen ensimmäisellä kaudellaan vähäisemmäksi. Tuominen pelasi 32 runkosarjaottelua tehoin 0+3 sekä kaksi playoff-ottelua. Syyskauden aikana hän kävi useaan otteeseen yhteensä yhdeksän ottelun verran lainalla edellisen kauden joukkueessaan Jukureissa. Toisella kaudellaan 2006–2007 Tuominen löi itsensä läpi SaiPassa. Hän teki runkosarjassa 40 ottelussa tehot 7+8=15. Tammikuussa 2007 Tuominen teki kaksivuotisen jatkosopimuksen SaiPan kanssa.Tuomisen pistemäärä nousi kaudella 2007–2008 16:een. Kaudella 2008–2009 pisteitä tuli 15. Tuominen teki tammikuussa 2009 vuoden mittaisen jatkosopimuksen SaiPan kanssa. Kausi 2009–2010 oli hänelle todellinen läpimurto. Tuominen teki edelliskautta kaksi kertaa paremmat tehot 8+22=30. Hän oli SaiPan tehokkain puolustaja ja sisäisen pistepörssin neljäs Scott Barneyn kanssa. SM-liigan puolustajien pistepörssissä Tuominen oli viides HPK:n Mikko Mäenpään, Lukon Tommi Kovasen ja JYPin Sami Vatasen kanssa. Runkosarjan lopulla saatu käsimurtuma päätti Tuomisen kauden 49 otteluun ja hän oli poissa taistelusta puolustajien pistepörssin voitosta. Tuominen teki tammikuussa 2010 kahden vuoden jatkosopimuksen SaiPan kanssa. Hänen perässään oli muitakin seuroja, mutta Tuominen halusi jatkaa SaiPassa.Kaudella 2010–2011 Tuominen ei vastannut häneen kohdistuneita odotuksia ja pisteitä tuli vain 16, mutta hän oli kuitenkin SaiPan eniten syöttöpisteitä tehnyt puolustaja 12 syötöllään. Seuraavan kauden Tuominen pelasi TPS:ssa. Hän pystyi pelaamaan vain 13 ottelua, ja hänen kautensa päättyi lonkkavammaan jo tammikuussa.TPS-kauden jälkeen Tuominen teki kaksivuotisen sopimuksen HPK:n kanssa. Tuominen edusti HPK:ta puolentoista kauden ajan ja teki pelaamissaan 32 ottelussa 7 tehopistettä. Hänet kaupattiin kesken kauden 2013–2014 Espoo Bluesiin, josta HPK sai hyökkääjä Teemu Rinkisen.Tuominen jätti Suomen pääsarjan syksyllä 2014, kun hän teki koesopimuksen Tšekin pääsarjaan nousseeseen HC Olomouciin. Olomoucista hän jatkoi toisen koesopimuksen kautta Saksan DEL2-liigan Dresdner Eislöweniin. Tuomisen ura jatkui yhden Dresden-kauden jälkeen kauden verran Puolan pääsarjassa STS Sanokissa. Sieltä hän siirtyi Britannian EPIHL-liigassa pelaavaan Manchester Phoenixiin.Tuominen ei pelannut koko kautta 2016–2017 Manchesterissa, vaan hän siirtyi kesken kauden monikansallisessa MOL-liigassa pelaavaan unkarilaiseen Miskolci Jegesmedvékiin. Tuomisen kausi päättyi MOL-liigan mestaruuteen. Hän ei kuitenkaan jatka joukkueessa.

# Maajoukkue 

Keväällä 2010 Tuominen sai kutsun jääkiekon MM-leirille.

# Tilastot 

# Lähteet 

Joni Tuominen The Internet Hockey Databasessa (HockeyDB.com) (englanniksi)
Joni Tuominen Eurohockey-sivustolla (englanniksi)
Joni Tuominen Elite Prospects -verkkosivustolla (englanniksi)
Joni Tuominen Jatkoaika.comissa (Internet Archive)

# Viitteet 

