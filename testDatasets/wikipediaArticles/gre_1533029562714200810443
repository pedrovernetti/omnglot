
## Κυριάκος Βελόπουλος

Ο Κυριάκος Βελόπουλος είναι Έλληνας δημοσιογράφος, εκλεγμένος ευρωβουλευτής και πρόεδρος του κόμματος Ελληνική Λύση, και πρώην βουλευτής Β' Θεσσαλονίκης με το κόμμα του Λαϊκού Ορθόδοξου Συναγερμού. Το 2012 προσχώρησε στη Νέα Δημοκρατία, από την οποία όμως αποχώρησε το 2015. 

# Βιογραφικά στοιχεία 

Γεννήθηκε στις 24 Οκτωβρίου 1965, στη Γερμανία, με καταγωγή από αγροτική προσφυγική οικογένεια. Σε μικρή ηλικία επέστρεψε στην Ελλάδα και αποφοίτησε στο Λύκειο Δενδροποτάμου της Θεσσαλονίκης, ενώ αργότερα σπούδασε στην ιδιωτική σχολή δημοσιογραφίας του «Κέντρου Ελευθέρων Φιλοσοφικών Κοινωνικών Σπουδών» ως υπότροφος. Το 2016 ολοκλήρωσε μεταπτυχιακές σπουδές με αντικείμενο την Ιστορία, Αρχαιολογία και τον Ελληνικό Πολιτισμό στο Πανεπιστήμιο Κύπρου. Από το 2017 πραγματοποιεί διδακτορική διατριβή στο Πανεπιστήμιο της Σόφιας.Ως δημοσιογράφος έχει παρουσιάσει διάφορες τηλεοπτικές εκπομπές, σε περιφερειακούς τηλεοπτικούς σταθμούς. Οι γνωστότερες εκπομπές που έχει συμμετάσχει είναι οι «Κόντρα και Ρήξη» (όπου παρουσιάζει και βιβλία) στο Kontra Channel, «Αποκαλυπτικό Δελτίο» στο Extra Channel 3, και «Ανατρεπτικό Δελτίο» στο Alert TV.
Είναι παντρεμένος με την Όλγα Πετροπούλου και έχει μία κόρη.

# Πολιτική σταδιοδρομία 

Πολιτεύτηκε με το κόμμα ΛΑΟΣ, όπου ήταν υποψήφιος βουλευτής στις βουλευτικές εκλογές του 2004, λαμβάνοντας 5.700 ψήφους. Ωστόσο δεν κατάφερε να εκλεγεί, καθότι ο ΛΑΟΣ πήρε το 2,90% των ψήφων. Στις νομαρχιακές εκλογές του 2006, διεκδίκησε τη νομαρχία Πέλλας. Έλαβε 7.903 ψήφους που μεταφράζεται σε ποσοστό 7,3%. Στις βουλευτικές εκλογές του 2007 και του 2009 εκλέχθηκε βουλευτής Β' Θεσσαλονίκης με το ΛΑΟΣ.
Το 2011 υποστήριξε τη συγκυβέρνηση του Λουκά Παπαδήμου στην οποία συμμετείχε και το ΛΑΟΣ με διάφορα στελέχη του. Στις 20 Μαΐου 2012 αποχώρησε από το ΛΑΟΣ μαζί με άλλους βουλευτές, διαμαρτυρόμενος για την συμπεριφορά οπαδών του κόμματος σε πρώην βουλευτές. Δύο μέρες μετά προσχώρησε στη Νέα Δημοκρατία, ωστόσο αρνήθηκε να κατέβει σε εκλογικές διαδικασίες ως μέλος της,. To 2015 τελικώς αποχώρησε από αυτήν, με σκοπό τη δημιουργία νέου κόμματος. 
Από το 2016 είναι πρόεδρος του κόμματος Ελληνική Λύση, με το οποίο εξελέγη ευρωβουλευτής το 2019 λαμβάνοντας ποσοστό 4,19%.

# Κριτική 

# Παραπλάνηση του τηλεοπτικού κοινού 

Επί σειρά ετών παρουσιάζει τηλεοπτικές εκπομπές, οι οποίες συνήθως εμφανίζουν ένα σταθερό μοτίβο ειδησεογραφίας και τηλεπωλήσεων. Για αυτές τις εκπομπές έχει δεχτεί επικρίσεις για διάδοση ψευδών ειδήσεων, όπως και για την πώληση πλαστών ή μη αυθεντικών συγγραμμάτων με σκοπό την παραπλάνηση των τηλεθεατών. Οι επικρίσεις χαρακτηρίζουν τα συγγράμματα συκοφαντικά και έχουν λάβει διεθνείς διαστάσεις. Η κύρια θεματολογία των ειδήσεων αφορά στο Μακεδονικό ονοματολογικό ζήτημα, την Ευρωπαϊκή Ένωση, αλλά και τη Ρωσία.Η ιδεολογία του έχει χαρακτηριστεί από μεγάλη μερίδα ελληνικών και ξένων ΜΜΕ ως ακροδεξιά, λαϊκιστική και ρατσιστική, ενώ συχνά του αποδίδεται διάδοση ψευδών ειδήσεων και θεωριών συνωμοσίας μέσω των τηλεοπτικών του εκπομπών.Λίγο μετά την εκλογή του στο Ευρωπαϊκό κοινοβούλιο το 2019, υποστήριξε τη κατασκευή τείχους στα σύνορα του Έβρου με σκοπό τη προστασία τους από μετανάστες, καθώς και την επαναφορά της θανατικής ποινής στην Ελλάδα.Σύμφωνα με τα Ελληνικά Hoaxes, έχει κατά το παρελθόν παραθέσει πολλαπλούς ψευδείς ισχυρισμούς, ενώ κάποιες από τις ειδήσεις αποτελούσαν προϊόντα παραπληροφόρησης. Μεταξύ άλλων έχει υποστηρίξει ότι ο Τζωρτζ Σόρος τον έχει στοχοποιήσει «επειδή είναι επικίνδυνος», ότι η Ελλάδα πληρώνει μετανάστες για να επισκέπτονται πορνεία, καθώς και σειρά διαφόρων θεωριών συνωμοσίας με αντικείμενο το περιβάλλον, φυλετικά ζητήματα και τη δημόσια υγεία.Πολλοί δημοσιογράφοι κατέκριναν έντονα την άνοδό του στην πολιτική σκηνή της χώρας και τη συνέδεσαν με την εξάπλωση της ακροδεξιάς, ενώ παράλληλα τέθηκαν σοβαρά ερωτήματα σχετικά με τη φερεγγυότητά του, λόγω της δραστηριότητάς του στον χώρο της τηλεόρασης.

# «Επιστολές Ιησού» 

Μέσα στο 2014 παρουσίασε στην τηλεοπτική του εκπομπή πλαστές χειρόγραφες επιστολές, οι οποίες, σύμφωνα με τον ίδιο, ήταν γραμμένες από τον Ιησού Χριστό. Το συγκεκριμένο γεγονός συζητήθηκε από ελληνικά ΜΜΕ και πολιτικούς, που χαρακτήρισαν τις επιστολές απαράδεκτες και έκαναν λόγο για απόπειρα παραπληροφόρησης και παραπλάνησης των τηλεθεατών. Αντίστοιχη ήταν και η αντίδραση των ΜΜΕ κατά τη διάρκεια των Ευρωεκλογών 2019, όταν ο Κυριάκος Βελόπουλος βρέθηκε στο επίκεντρο έντονης κριτικής για τις εν λόγω πωλήσεις. Οι εν λόγω επιστολές στη πραγματικότητα είναι χειρόγραφα της Μονής Διονυσίου, από το 1420, και η ακαδημαϊκή κοινότητα συμφωνεί πως πρόκειται για ψευδεπίγραφα. Άλλα άρθρα εστίασαν στην πολιτική του ανάδειξη λόγω τηλεπωλήσεων και διάδοσης ψευδών γεγονότων.Αρχικά, διέψευσε ότι πωλούσε τις εν λόγω επιστολές. Αργότερα, ο ίδιος παραδέχθηκε την ύπαρξη τους και ανέφερε σε συνέντευξη του: «Είναι γεγονός ότι υπάρχουν χειρόγραφα του Ιησού, δεν το παίρνω πίσω ως ιστορικός», και έκανε λόγο για «ημιμάθεια» των επικριτών του.

# Ποινικά ζητήματα 

Το 2011 κατηγόρησε τον εκπαιδευτικό Παύλο Αντωνόπουλο ως «προβοκάτορα που διαλύει τις εργατικές συγκεντρώσεις καθοδηγώντας τους "κουκουλοφόρους" και δίνοντάς τους εντολές να επιτίθενται στη Βουλή και στους αστυνομικούς με μολότοφ». Το 2014, ο εκπαιδευτικός κατέθεσε αγωγή εναντίον, με συνέπεια να καταδικαστεί για συκοφαντία με πρόστιμο ύψους 15.000 ευρώ, ενώ του απαγορεύτηκε να αναφέρει το όνομα του εκπαιδευτικού.

# Σχέσεις με τον Μάρκο Καραμπέρη 

To 2012 βρέθηκε στο επίκεντρο κριτικής για διασυνδέσεις με τον επικεφαλής εγκληματικής οργάνωσης Μάρκο Καραμπέρη, ο οποίος αργότερα καταδικάστηκε σε φυλάκιση 11 ετών. Στο παρελθόν ο Μάρκος Καραμπέρης συμμετείχε και στον πολιτικό συνδυασμό του Κυριάκου Βελόπουλου με το ΛΑΟΣ ως υποψήφιος αντιπεριφερειάρχης Ημαθίας.

# Επίθεση στον Γιάννη Μπουτάρη 

Τον Μάιο του 2018, εκπροσωπώντας το κόμμα της Ελληνικής Λύσης, τάχθηκε υπέρ της επίθεσης που δέχθηκε ο Δήμαρχος Θεσσαλονίκης Γιάννης Μπουτάρης, λέγοντας ότι «πρέπει να σταματήσει η αστική ευγένεια με αστείους, επικίνδυνους πολιτικούς. Ο κ. Μπουτάρης εχθές είναι ο ηθικός αυτουργός των όσων έγιναν». Για τις δηλώσεις αυτές καταδικάστηκε από μεγάλη μερίδα ελληνικών ΜΜΕ και κατηγορήθηκε έντονα για δημόσια υποκίνηση βίας και διάδοση ψευδών ειδήσεων που οδηγούν σε αυτή.

# Θανατική ποινή 

Τον Ιούλιο του 2019, λίγες ημέρες μετά την είσοδό του στο Ελληνικό Κοινοβούλιο και με αφορμή την απόφαση της ουκρανικής κυβέρνησης για χημικό ευνουχισμό των παιδεραστών, πρότεινε τη διενέργεια δημοψηφίσματος με θέμα τις ποινές για τρεις κατηγορίες εγκλημάτων: την παιδεραστία, το δουλεμπόριο και το εμπόριο ναρκωτικών. Οι επιλογές που προτείνει προς ψήφιση είναι η θανατική ποινή και η ισόβια κάθειρξη, ενώ για την περίπτωση της παιδεραστίας προτείνει επιπλέον τον χημικό ευνουχισμό.

# Συγγραφικό έργο 

Έχει συγγράψει τα εξής βιβλία:

«Αλέξανδρος, ο μέγιστος των Ελλήνων» (Κάδμος, 1998)
«Η Ελλάδα αιμορραγεί» (Ιστοριογνωσία, 1998)
«Αυτοί είναι οι Τούρκοι» (Ιστοριογνωσία, 1999)
«Αριστοτέλους: Αθηναίων Πολιτεία» (Ιστοριογνωσία, 1999)
«Παγκοσμιοποίηση» (Κάδμος, 2001)
«Θάνατος του έθνους» (Κάδμος, 2002)
«Ελλήνων προϊστορία» (Κάδμος, 2002)
«Περί Ελλήνων αγωγή» (Κάδμος, 2004)
«Οι σαρκοφάγοι της Δημοκρατίας και του Ελληνισμού» (Κάδμος, 2005)
«Ελλήνων μυστικά» (Κάδμος, 2008)
«Μακεδονία και ύβρεις» (Κάδμος, 2008)
«Η Ελλάδα στην παγκόσμια σκακιέρα της γεωπολιτικής» (Κάδμος, 2009)
«Υπόγειος Παγκόσμιος Πόλεμος» (Κάδμος, 2015)

# Απόψεις 

Σε ένα βιβλίο του, συγκατέλεξε τον Γεώργιο Γεωργαλά, κύριο κυβερνητικό εκπρόσωπο κατά την περίοδο της Χούντας και μετέπειτα θεωρητικό της άκρας δεξιάς, στους «πνευματικούς δασκάλους» του, τον οποίο χρησιμοποιεί και ως κύρια πηγή. Ο Γεωργαλάς έχει εκδώσει πολλά βιβλία με ιστορικό περιεχόμενο (που επικρίνονται ως παραϊστορικά) που χρησιμοποιούν σχήματα του γερμανικού εθνικοσοσιαλισμού στην παρουσίαση της ελληνικής ιστορίας.

# Παραπομπές 

