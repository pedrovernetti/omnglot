
## Eeva Hongisto

Eeva Inkeri Hongisto (o.s. Haimi, s. 15. joulukuuta 1945 Valkeala) on entinen suomalainen yleisurheilija.
Eeva Haimin päälaji oli 400 metrin juoksu, mutta hän kilpaili menestyksekkäästi myös 200 metrillä ja 800 metrillä. Hänellä on eri ikäluokissa 24 Suomen mestaruutta, joista 11 on Kalevan kisoista. Hän on ainoa nainen, joka on voittanut Kalevan kisoissa 200, 400 ja 800 metrin mestaruuden. 400 metrin mestaruuden hän voitti kahdeksan kertaa peräkkäin vuosina 1962–1969. Ensimmäisen mestaruutensa hän voitti 16-vuotiaana, ja hän on edelleenkin nuorin 400 metrin voittaja kautta aikojen. 200 metrin mestaruuden hän voitti vuonna 1965 ja 800 metrin mestaruuden vuosina 1968 ja 1969. Henkilökohtaisia Suomen ennätyksiä hän juoksi 11, joista kaksi 200 metrillä, kaksi 800 metrillä ja seitsemän 400 metrillä.
Méxicon olympialaisissa 1968 Haimi kilpaili sekä 400 että 800 metrillä, ja Ateenan EM-kisoissa 1969 hän kilpaili 400 metrillä. Kaikilla kerroilla hän jäi alkueriin. Ateenan EM-kisoissa hän oli lisäksi mukana 4 × 400 metrin viestijoukkueessa, joka sijoittui kahdeksanneksi ja paransi Suomen ennätystä sekä alkuerissä että loppukilpailussa. Vuonna 1963 hän voitti pronssia 400 metrin juoksussa Pohjoismaiden mestaruuskisoissa Göteborgissa.
Eeva Hongisto on 200 metrin juoksun nuorten Euroopan mestarin Visa Hongiston äiti.

# Henkilökohtaiset ennätykset 

100 metriä 12,3
200 metriä 24,8
400 metriä 54,6
800 metriä 2.05,9

# Lähteet 

Matti Hannus: Kultaiset kentät: Suomen yleisurheilun vuosisata. WSOY, 1999. ISBN 951-0-23703-5. 
400m legendat kolumbus.fi. Viitattu 29.8.2007. 

# Aiheesta muualla 

Eeva Hongisto Tilastopajan tietokannassa (vaatii kirjautumisen, maksullinen palvelu)
Naisten 400 metriä Kalevan kisoissa 1957-2004
