
## Alejandro González Iñárritu

Alejandro González Iñárritu, vuodesta 2014 alkaen tekijänimellä Alejandro G. Iñárritu (s. 15. elokuuta 1963 México) on meksikolainen elokuvaohjaaja, käsikirjoittaja ja tuottaja. González Iñárritu on voittanut parhaan elokuvan, ohjauksen ja alkuperäisen käsikirjoituksen Oscar-palkinnot elokuvasta Birdman (2014), ja parhaan ohjauksen palkinnon elokuvasta The Revenant (2015).

# Varhainen elämä 

González Iñárritu erotettiin koulusta 16-vuotiaana. Hän työskenteli merimiehenä ja opiskeli sen jälkeen Universidad Iberoamericana -yliopistossa Méxicossa. Vuonna 1984 González Iñárritu työskenteli tiskijukkana Meksikon suosituimmalla radioasemalla. Hänen tapanaan oli yhdistää soittolistan kappaleet toisiinsa löyhällä tarinalla, mikä herätti hänessä kiinnostuksen tarinankerrontaan. Radiotyön jälkeen hänestä tuli Meksikon tärkeimmän televisioyhtiön Televisan nuorin tuottaja. Televisalta lähdettyään hän perusti vuonna 1991 Zeta Film -yhtiön ja ryhtyi televisiomainosten kirjoittajaksi ja ohjaajaksi.

# Elokuvaura 

Vuosien 1988–1990 aikana González Iñárritu sävelsi musiikin kuuteen meksikolaiselokuvaan. Sitä kautta hän tutustui kirjailija ja käsikirjoittaja Guillermo Arriagaan, ja he aloittivat pitkän ja tuottoisan yhteistyön. González Iñárritu siirtyi Yhdysvaltoihin opiskelemaan elokuvantekoa, ja hän ja Arriaga kehittivät yhdessä käsikirjoituksen González Iñárritun ensimmäiseen pitkään elokuvaan Amores perros (2000). Elokuvassa on kolme toisiinsa liittyvää tarinaa, jotka tapahtuvat synkässä mutta realistisessa Méxicon suurkaupungissa. Elokuva oli kansainvälinen menestys ja voitti useita palkintoja sekä sai Oscar-ehdokkuuden parhaasta vieraskielisestä elokuvasta.González Iñárritu ohjasi seuraavaksi lyhyen BMW-mainoselokuvan Powder Keg (2001) ja lyhytelokuvan Mexico episodielokuvaan 11'09''01–September 11 (2002).González Iñárritun ja Arriagan toinen kokopitkä elokuva 21 grammaa (2003) on englanninkielinen kertomus näennäisesti toisiinsa liittymättömistä ihmisistä, joiden elämät sivuavat toisiaan. Kaksikon kolmas elokuva Babel (2006) on monikielinen draama, joka edeltäjiensä tapaan on rakenteeltaan mosaiikkimainen. González Iñárritu sai elokuvasta parhaan ohjauksen Oscar-ehdokkuuden.Babelin jälkeen González Iñárritun ja Arriagan tiet erosivat. González Iñárritun seuraava ohjaustyö oli hänen itsensä osin kirjoittama Biutiful (2010), espanjankielinen kuvaus barcelonalaisesta rikollisesta, joka kasvattaa syöpäsairaana kahta lasta. Hänen seuraava ohjauksensa oli englanninkielinen Birdman (2014), pureva komedia entisestä elokuvatähdestä, joka yrittää paluuta. González Iñárritu sai elokuvasta parhaan ohjaajan ja parhaan alkuperäisen käsikirjoituksen Oscar-palkinnot, ja elokuva valittiin vuoden parhaaksi.Seuraava ohjaus, The Revenant (2015) on tositapahtumaan perustuva elokuva kuolemaan jätetystä turkismetsästäjästä. González Iñárritu voitti elokuvasta parhaan ohjauksen Oscar-palkinnon.

# Filmografia 

El Timbre (1996)
Amores perros (2000)
Powder Keg (The Hire, BMW:n sponsoroima sarja) (2001)
11'09''01 September 11 (Meksikon jakso) (2002)
21 grammaa (2003)
Babel (2006)
Biutiful (2010)
Birdman (2014)
The Revenant (2015)
Carne y Arena (2017)

# Lähteet 

# Aiheesta muualla 

Alejandro González Iñárritu Internet Movie Databasessa (IMDb.com) (englanniksi)
