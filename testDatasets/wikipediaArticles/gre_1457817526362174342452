
## Φερδινάνδος Β΄ του Λεόν

Ο Φερδινάνδος Β΄ (Fernando II de León, 1137 - 22 Ιανουαρίου 1188) από τον Καστιλιανό Οίκο της Ιβρέας ήταν βασιλιάς του Λεόν από το 1157 έως τον θάνατό του. Προερχόταν από τον Οίκο της Ιβρέας. Ήταν υιός του Αλφόνσου Ζ' της Καστίλης, Λεόν & Γαλικίας και της Βερεγγάριας, κόρης του Ραϋμόνδου-Βερεγγάριου Γ' κόμη της Βαρκελώνης.

# Βιογραφία 

Γεννήθηκε στο Τολέδο και όταν ο πατέρας του απεβίωσε το 1157, ο μεγαλύτερος αδελφός του Σάντσο Γ' έλαβε την Καστίλη και ο Φερδινάνδος Β' τη Λεόν και τη Γαλικία. Διέπρεψε ως ιππότης και μαχητής, δεν ήταν όμως το ίδιο καλός πολιτικός ή οργανωτικός ηγεμόνας. Πέρασε τα πρώτα έτη της βασιλείας του σε διαμάχη με τους δυνατούς ευγενείς και με τον αδελφό του που εισέβαλε στη Λεόν. Το 1158 συναντήθηκε με τον Σάντσο Γ' στη Σαχαγκούν και επέλυσαν ειρηνικά τις συνοριακές διαφορές τους. Όταν το ίδιο έτος ο αδελφός του απεβίωσε και τον διαδέχθηκε ο 3ετής υιός του, ο Φερδινάνδος Β' κατέλαβε περιοχές της Καστίλης. Το 1164 στη Σόρια ο ίδιος και η οικογένεια Λάρα, εκπροσωπώντας τον νεαρό Αλφόνσο Η', έκαναν ανακωχή, η οποία του επέτρεψε να ανακαταλάβει τις πόλεις Αλκάνταρα και Αλμπουκέρκε από τους Μαυριτανούς. Έκανε αποίκηση της Σαλαμάνκα με αποτέλεσμα να εξεγερθεί ο Αλφόνσος Α΄ της Πορτογαλίας· το 1163 ο Φερδινάνδος Β' τον νίκησε.
Για να ηρεμήσουν τα πράγματα νυμφεύτηκε την κόρη του Αλφόνσου Α', αλλά η αποστολή πληθυσμού από τον Φερδινάνδο Β' στη Θιουδάδ Ροδρίγο έκανε το 1168 τον Αλφόνσο Α' να επιτεθεί στη Γαλικία καταλαμβάνοντας περιοχές. Ο Φερδινάνδος Β', αν και απασχολημένος με την πολιορκία της ακρόπολης της Μπαδαχόθ των Μουσουλμάνων, πήγε στη Γαλικία. Ο Αλφόνσος Α' προσπαθώντας να διαφύγει, έπεσε από το άλογο και έσπασε το πόδι του· φυλακίσθηκε και υποχρεώθηκε να επιστρέψει τις καταληφθείσες περιοχές για να ελευθερωθεί. Το επόμενο έτος ανέκτησε 5 πόλεις και 25 κάστρα από τη Λεόν (Ειρήνη της Ποντεβέδρα). Ταυτόχρονα έσπευσε να βοηθήσει τον πεθερό του, διότι οι Αλμοραβίδες πολιορκούσαν τη Σανταρέμ· έτσι η πόλη ελευθερώθηκε από την απειλή τους.

# Οικογένεια 

Περί το 1165 νυμφεύτηκε την Ουρράκα από τον Πορτογαλικό Οίκο της Βουργουνδίας, κόρη του Αλφόνσου Α΄ της Πορτογαλίας. Είχε τέκνα:

Αλφόνσος Θ' 1171-1230, βασιλιάς του Λεόν & Γαλικίας.Είχε εκτός γάμου σχέση με την Τερέζα Φερνάντες ντε Τράβα και είχαν έναν γιο (απεβίωσε 9ετής) · τη νυμφεύτηκε το 1179, απεβίωσε όμως κατά τη γέννηση του 2ου τέκνου της.
Επίσης είχε σχέση με την Ουρράκα Λόπες ντε Άρο, κόρη του Λόπε Ντίας Α' ντε Άρο, και είχαν τρεις γιούς· τη νυμφεύτηκε αργότερα το 1187.

# Πηγές 

Busk, M. M., The history of Spain and Portugal from B.C. 1000 to A.D. 1814, Baldwin and Cradock, 1833.
Leese, Thelma Anna, Blood royal: issue of the kings and queens of medieval England, 1066–1399, Heritage Books, 1996.
Medieval Iberia: an encyclopedia, Ed. E. Michael Gerlis and Samuel G. Armistead, Taylor & Francis, 2003.
Morton, Nicholas (2014). The Medieval Military Orders: 1120-1314. Routledge. ISBN 978-1-31786-147-8.
Szabolcs de Vajay, "From Alfonso VIII to Alfonso X" in Studies in Genealogy and Family History in Tribute to Charles Evans on the Occasion of his Eightieth Birthday, 1989, pp. 366–417.
Cawley, Charles, Fernando II, king of León 1157–1188, Foundation for Medieval Genealogy, retrieved August 2012
