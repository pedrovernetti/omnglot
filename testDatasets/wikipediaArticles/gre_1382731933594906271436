
## Ακραία (αρχαία πόλη)

Η Ακραία (αρχαία: Ἀκριαί) ή Ακριές ή Άκριον, ήταν αρχαία πόλη στις νότιες ακτές της Πελοποννήσου στη Λακωνία. Ο περιηγητής του 2ου αιώνα μ.Χ. Παυσανίας, ανέφερε πως στην πόλη υπήρχε ναός και μαρμάρινη απεικόνιση της Μητέρας Θεάς (θεότητα των Κάβειρων), με τους κατοίκους της πόλης να ισχυρίζονται πως ήταν ο παλαιότερος αφιερωμένος στη θεά που υπήρχε στην Πελοπόννησο. Συμπληρωματικά ο Παυσανίας αναφέρει πως γνώριζε ότι οι Μαγνήσιοι του Μαιάνδρου στα βόρεια του όρους Σϊπυλου στην Ιωνία, κατείχαν ακόμα παλαιότερη απεικόνιση την οποία είχε φτιάξει ο μυθικός Βροτέας, γιος του Ταντάλου. Σε πολύ κοντινή περιοχή βρίσκεται σήμερα η Κοκκινιά Λακωνίας στον δήμο Ευρώτα.Η πόλη φέρεται να ονομάστηκε από τον ιδρυτή της ο οποίος ονομαζόταν Ακρίας, ο οποίος είχε έρθει από την Σπάρτη, ενώ κάτω από τη θάλασσα διασώζονται ερείπια της αρχαίας πόλης.
Από την Ακραία καταγόταν ο Νικοκλής, πολυολυμπιονίκης των αρχαίων ολυμπιακών αγώνων στα αγωνίσματα δρόμου, ο οποίος υπήρξε 5 φορές νικητής κατά τη διάρκεια 2 ολυμπιακών αγώνων, στα αγωνίσματα του οπλίτη δρόμου, δίαυλου, και δόλιχου στην 170η διοργάνωση του 100 π.Χ., και στο στάδιο και ένα άγνωστο αγώνισμα δρόμου στην 171η του 96 π.Χ.. Έχει ανακαλυφθεί ο ανδριάντας του, και από το 1986 διοργανώνεται ετησίως στην περιοχή η εορτή των Νικόκλειων με πολιτιστικές και αθλητικές εκδηλώσεις και αγώνα δρόμου από την Κοκκινιά έως την Γλυκόβρυση.

# Παραπομπές 

