
## Κωνσταντίνος Κυρανάκης

Ο Κωνσταντίνος Κυρανάκης (γεννήθηκε στις 19 Απριλίου 1987) είναι Έλληνας πολιτικός, βουλευτής στην περιφέρεια Νότιου Τομέα Αθηνών και πρώην αναπληρωτής εκπρόσωπος τύπου με το κόμμα της Νέας Δημοκρατίας.

# Βιογραφικό 

Γεννήθηκε το 1987 στο Λουξεμβούργο και μεγάλωσε στην Αθήνα. Κατάγεται από το Βόλο και την Κρήτη. 
Είναι πτυχιούχος της Νομικής Σχολής του Πανεπιστημίου Αθηνών με μεταπτυχιακές σπουδές στη στρατηγική επικοινωνία στο Αμερικάνικο Κολλέγιο της Αθήνας και έχει εργαστεί ως ελεύθερος επαγγελματίας στο χώρο του μάρκετινγκ. 
Υπήρξε για επτά μήνες campaign trainer στο International Republican Institute, και εργάστηκε ως συνιδρυτής των Transatlantic Youth Summit και BrainGain για την επιστροφή των νέων στην Ελλάδα κατά τη διάρκεια της οικονομικής κρίσης.
Το 2014 συμμετείχε στην καμπάνια του Ζαν-Κλοντ Γιούνκερ για την προεδρία της Ευρωπαϊκής Επιτροπής.Τον Ιανουάριο του 2017, το διεθνές περιοδικό Forbes τον επέλεξε στους 30 νέους κάτω των 30 ετών με τη μεγαλύτερη επιρροή στην Ευρώπη, στην κατηγορία Law & Policy.

# Πολιτική σταδιοδρομία 

Δραστηριοποίηθηκε για χρόνια με τη ΔΑΠ ΝΔΦΚ, ενώ εκλέχθηκε πρόεδρος της Νεολαίας του Ευρωπαϊκού Λαϊκού Κόμματος από τον Μάιο του 2013 μέχρι τον Μάιο του 2017.Στις ευρωεκλογές του 2014 ήταν υποψήφιος ευρωβουλευτής και έλαβε 34.232 σταυρούς, ενώ στις εκλογές του Σεπτεμβρίου του 2015 (που έγιναν με λίστα) ήταν στην τελευταία θέση του ψηφοδελτίου της Νέας Δημοκρατίας στη Β' Αθηνών.
Aπό τον Απρίλιο του 2016 είναι μέλος της Πολιτικής Επιτροπής της Νέας Δημοκρατίας, ενώ εργάστηκε για 2,5 χρόνια ως αναπληρωτής εκπρόσωπος τύπου, όταν και αποχώρησε τον Ιανουάριο του 2019.
Στις βουλευτικές εκλογές του 2019 εξελέγη βουλευτής στον Νότιο Τομέα της Β' Αθηνών, λαμβάνοντας περισσότερους από 42.000 σταυρούς. Στις 18 Ιουλίου 2019 εξελέγη με 238 ψήφους γραμματέας της Βουλής.

# Θέσεις 

Έχει ταχθεί κατά της προσφυγικής κρίσης και έχει υποστηρίξει ότι η Ευρωπαϊκή Ένωση οφείλει να προστατέψει τα σύνορα της με σκοπό να περιοριστεί η μαζική εισροή μεταναστών. Έχει επικριθεί για θέση του ότι η παροχή επιδόματος 2.000 ευρώ σε πρέπει να γίνεται μόνο σε παιδιά Ελλήνων γονιών. Η παροχή του επιδόματος μόνο σε παιδιά Ελλήνων πολιτών είναι εξαγγελία της ΝΔ.Ο Κυρανάκης έχει εκφραστεί αρνητικά για την αλλαγή ονόματος της Βόρειας Μακεδονίας και μετά τη ψήφιση της Συμφωνίας των Πρεσπών σχολίασε ότι δεν θα αποκαλεί τη χώρα με τη νέα ονομασία. Αντίστοιχα, δεν είχε αποκλείσει την κατάθεση πρότασης μομφής κατά της συμφωνίας με σκοπό την ανατροπή της.Ως πρώην κάτοικος εξωτερικού δήλωσε ότι η κυβέρνηση πρέπει να δώσει τη δυνατότητα ψήφους στους Έλληνες του εξωτερικού. Ακόμη, Έχει ταχθεί υπέρ της μείωσης φόρων και εισφορών, αλλά και της παροχής κινήτρων σε επιχειρήσεις για τη δημιουργία νέων θέσεων εργασίας.

# Παραπομπές 

# Εξωτερικοί σύνδεσμοι 

Βιογραφικό του Κωνσταντίνου Κυρανάκη στην επίσημη ιστοσελίδα του.
