
## Ντίνα Ακκελίδου

Η Ντίνα Ακκελίδου είναι Ελληνοκύπρια πολιτικός. Διετέλεσε Υπουργός Υγείας και βουλευτής στην Εκλογική Περιφέρεια Λευκωσίας εκλεγμένη με το ΑΚΕΛ την περίοδο 2007-2011.

# Βιογραφικά στοιχεία 

Ο Ντίνα Ακκελίδου γεννήθηκε στη Λευκωσία στις 29 Μαρτίου 1946. Ομιλεί, πέρα από την ελληνική, την αγγλική και τη ρωσική γλώσσα. Σπούδασε χημεία, με ειδίκευση στην αναλυτική χημεία, στο Ρωσικό Πανεπιστήμιο της Φιλίας των Λαών. Στη συνέχεια έτυχε μετεκπαίδευσης σε σε ευρωπαϊκά και αμερικανικά ινστιτούτα σε θέματα διασφάλισης ποιότητας και ασφάλειας τροφίμων, περιβάλλοντος, φαρμακευτικών προϊόντων, ναρκωτικών και νερών.Την περίοδο 1989-2003 διετέλεσε διευθύντρια του Γενικού Χημείου της Κυπριακής Δημοκρατίας. Δραστηριοποιόταν στην παροχή συμβουλευτικών υπηρεσιών σε θέματα της ειδικότητάς της.Είναι νυμφευμένη με τον Ανδρέα Ακκελίδη και έχει ένα υιό και μια κόρη.

# Πολιτική διαδρομή 

Από νεαρή ηλικία έγινε μέλος του ΑΚΕΛ κα της Παγκύπριας Ομοσπονδίας Γυναικείων Οργανώσεων (ΠΟΓΟ). Διετέλεσε μέλος του Γενικού Συμβουλίου της Παγκύπριας Συντεχνίας Δημοσίων Υπαλλήλων (ΠΑΣΥΔΥ), του διοικητικού συμβουλίου της Παγκύπριας Ένωσης Επιστημόνων Γυναικών και του Κεντρικού Φορέα για τα Δικαιώματα της Γυναίκας.Επιπλέον, υπήρξε μέλος της Επιτροπής Εμπειρογνωμόνων του Παγκόσμιου Οργανισμού Τροφίμων και Γεωργίας και του Παγκόσμιου Οργανισμού Υγείας (ΠΟΥ) στον τομέα ασφάλειας τροφίμων.Την 1η Μαρτίου 2003 διορίστηκε Υπουργός Υγείας στην κυβέρνηση Τάσσου Παπαδόπουλου. Επιπλέον, ήταν πρόεδρος του Αντιναρκωτικού Συμβουλίου Κύπρου. Στη διάρκεια της θητείας της απέστειλε επιστολή σε δικαστή με την οποία ζητούσε να μην επιβληθεί ποινή σε κατηγορούμενο για κατοχή ναρκωτικών επειδή παρακολουθούσε πρόγραμμα απεξάρτησης. Η επιστολή συνοδευόταν από έκθεση της υπεύθυνης του κατηγορούμενου ως προς την πορεία της θεραπείας του. Η Ντίνα Ακκελίδου ανέφερε στην επιστολή της ότι υπήρχε κίνδυνος εξουδετέρωσης των ως τότε ωφελημάτων της θεραπείας. Η υπόθεση της αποστολής επιστολής σε δικαστή κρίθηκε από το Επαρχιακό Δικαστήριο Λευκωσίας ως προσπάθεια επηρεασμού της δικαιοσύνης. Η Ντίνα Ακκελίδου κρίθηκε ένοχη και της επιβλήθηκε πρόστιμο. Το δικαστήριο ανέφερε ότι: «Τα κατά τα άλλα αξιέπαινα κίνητρα της κατηγορουμένης να βοηθήσει υπό τη διπλή της ιδιότητα τον Κλεάνθη Πετρίδη, δεν είναι δυνατόν να αναιρέσουν στην προκείμενη περίπτωση το αξιόποινο των ενεργειών της». Μετά την απόφαση του δικαστηρίου επέβαλε την παραίτηση της από τη θέση του Υπουργού Υγείας.Την περίοδο 2005-2006 ήταν ειδική σύμβουλος του Επιτρόπου της Ευρωπαϊκής Ένωσης Μάρκου Κυπριανού για Θέματα Υγείας και Προστασίας του Καταναλωτή.Συμμετείχε στις βουλευτικές εκλογές του 2006 στην Εκλογική Περιφέρεια Λευκωσίας με το ΑΚΕΛ αλλά δεν εκλέχτηκε. Ωστόσο, λόγω της εκλογής της βουλευτή του ΑΚΕΛ στην Εκλογική Περιφέρεια Λευκωσίας Ελένης Μαύρου στη θέση του Δημάρχου Λευκωσίας στις Δημοτικές εκλογές του 2006, τη θέση της στη βουλή πήρε στις 11 Ιανουαρίου 2007 η Ντίνα Ακκελίδου ως η επόμενη επιλαχούσα. Δεν διεκδίκησε επανεκλογή στις βουλευτικές εκλογές του 2011.Ως βουλευτής, διετέλεσε πρόεδρος της Κοινοβουλευτικής Επιτροπής Ίσων Ευκαιριών μεταξύ Ανδρών και Γυναικών και μέλος της Κοινοβουλευτικής Επιτροπής για τα Ανθρώπινα Δικαιώματα και της Κοινοβουλευτικής Επιτροπής Υγείας.

# Παραπομπές 

# Πηγές 

«ΑΚΚΕΛΙΔΟΥ ΝΤΙΝΑ». www.parliament.cy. Βουλή των Αντιπροσώπων της Κύπρου. Αρχειοθετήθηκε από το πρωτότυπο στις 16 Μαΐου 2010. Ανακτήθηκε στις 16 Μαΐου 2010. 
«50 χρόνια κυπριακού κοινοβουλίου» (PDF). Βουλή των Αντιπροσώπων της Κύπρου. σελ. 38. Αρχειοθετήθηκε από το πρωτότυπο (PDF) στις 4 Ιουλίου 2019. Ανακτήθηκε στις 4 Ιουλίου 2019.
