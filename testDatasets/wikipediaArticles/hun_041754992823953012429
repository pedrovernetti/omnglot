
## Aphia minuta

Az Aphia minuta a csontos halak (Osteichthyes) főosztályának a sugarasúszójú halak (Actinopterygii) osztályába, ezen belül a sügéralakúak (Perciformes) rendjébe, a gébfélék (Gobiidae) családjába és a Gobiinae alcsaládjába tartozó faj.
Nemének egyetlen faja.

# Előfordulása 

Az Aphia minuta előfordulási területe az Atlanti-óceán keleti részén van, és a norvégiai Trondheimtól, egészen Marokkóig tart. A következő tengerekben is megtalálható: Norvég-, Északi-, Földközi-, Fekete- és Azovi-tenger.

# Megjelenése 

Ez a hal legfeljebb 7,9 centiméter hosszú. 26-28 csigolyája van. Hátúszóján 4-6 tüske látható. A hím hát- és farok alatti úszói hosszabbak, mint a nőstényé. Teste áttetsző, kisebb-nagyobb vöröses árnyalattal. Fején és mellúszóinak tövében kromatofórák vannak.

# Életmódja 

Nagy elterjedése miatt az Aphia minuta egyben mérsékelt övi és szubtrópusi hal is. Sós- és brakkvízben egyaránt megél. A nyílt vizeket kedveli, ahol a hőmérséklet 13-16 Celsius-fok között van. 97 méter mélyre is lemerülhet, azonban általában 5-80 méteres mélységben tartózkodik. A tengerpartok közelében és a folyótorkolatokban is fellelhető, ahol a homokos vagy vízinövényzettel benőtt aljzaton ül. Állati planktonnal táplálkozik, főleg evezőlábú rákokkal (Copepoda) és Mysidaelárvákkal.
Legfeljebb 1 évig él.

# Szaporodása 

Az ívási időszaka nyáron van. Körtealakú ikráit üres kagylóhéjakba rakja le. Ívás után mindkét szülő elpusztul.

# Felhasználása 

Az Aphia minutának van ipari halászata.

# Források 

Aphia minuta (Risso, 1810) FishBase
Maugé, L.A., 1986. Gobiidae. p. 358-388. In J. Daget, J.-P. Gosse and D.F.E. Thys van den Audenaerde (eds.) Check-list of the freshwater fishes of Africa (CLOFFA). ISNB, Brussels; MRAC, Tervuren; and ORSTOM, Paris. Vol. 2.
Aphia FishBase
