
## Αντώνιος Γ. Μπετεινάκης

Ο Αντώνιος Γ. Μπετεινάκης (7 Ιουνίου 1886 - 27 Οκτωβρίου 1943) ήταν Συνταγματάρχης Πεζικού, ο οποίος εκτελέστηκε από τους Γερμανούς στην Αγυιά Χανίων στις 27 Οκτωβρίου 1943.

# Βιογραφία 

Ο Αντώνιος Γ. Μπετεινάκης γεννήθηκε στις Αρχάνες Ηρακλείου Κρήτης στις 7 Ιουνίου του 1886. Με την ίδρυση της Kρητικής Πολιτείας (1898-1913) βρίσκουν τον Αντώνιο Μπετεινάκη να έχει τελειώσει την τετρατάξια Δημοτική Σχολή Αρρένων Αρχανών. Συνεχίζει τις σπουδές του και εισάγεται στο νεοϊδρυμένο τότε στις Αρχάνες Τριτάξιο Ελληνικό Σχολείο και με την αποφοίτησή του από το Γυμνάσιο Ηρακλείου μπαίνει και φοιτά στο διδασκαλείο Ηρακλείου, παίρνει πτυχίο και είναι έτοιμος να προσφέρει υπηρεσίες στη στοιχειώδη εκπαίδευση των παιδιών της Κρήτης. Το 1907 που ιδρύεται η Κρητική Πολιτοφυλακή, σε ήλικία 21 έτους κατατάσσεται και υπηρετεί την θητεία του για ένα έτος.Απολύεται το 1908 με τον βαθμό του δεκανέα.
Σώματα Κρητών εθελοντών στα οποία συμμετείχε και Μπετινάκης έλαβαν μέρος το 1912 - 1913 στην πολιορκεία του Μπιζανίου από την έναρξη του Ελληνοτουρκικού Πολέμου μέχρι το τέλος του. Συγκεκριμένα με το βαθμό του Λοχία πήρε μέρος στις μάχες κατά των Τούρκων στο Τσαγκαρόπουλο, στα Πέντε Πηγάδια, στην κατάληψη του χωριού Βαρλάμ, στη Μάχη των Πεστών, στις μάχες περί την στενωπό Φουάτ Μπέη, στη Μάχη της Αετορράχης, στις πολιορκητικές επιχειρήσεις γύρω από το Μπιζάνι και στην καταδίωξη των Τούρκων προς το Αργυρόκαστρο. Πριν την πτώση του Μπιζανίου του ανετέθη η επικίνδυνη αποστολή μεταφοράς επιστολής του τότε Διαδόχου Κωνσταντίνου ΙΒ΄ προορισμένη για τον Τούρκο Στρατηγό Εσσάτ Πασσά σαν πολεμικός κήρυκας στις γραμμές των τουρκικών προφυλακών. Αποστολής επικίνδυνης, που απαιτούσε αρκετή τόλμη και θάρρος, στην αποστολή αυτή τον συνόδευε, διερμηνέας και σαλπιγκτής ο οποίος σάλπιζε το παύσατε πυρ συνεχώς.
Έλαβε επίσης μέρος στον Β΄ Βαλκανικό Πόλεμο και Α΄ Ευρωπαϊκό πόλεμο 1917-1919, στη Μικρασιατική Εκστρατεία και τέλος στην Μάχη της Κρήτης 20-30 Μαΐου 1941. Το 1943 τον εξετέλεσαν οι Γερμανοί στην Αγυιά Νομού Χανίων στις 27 Οκτωβρίου 1943, γιά συμμετοχή του στη Εθνική Αντίσταση.
