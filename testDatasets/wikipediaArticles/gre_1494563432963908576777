
## Χάρβεϊ (ταινία 1950)

Η ταινία Χάρβεϊ (αγγλ. Harvey) είναι κωμωδία παραγωγής 1950 βασισμένη στο ομώνυμο θεατρικό έργο της Μαίρη Τσέις, σε σκηνοθεσία Χένρι Κόστερ. Πρωταγωνιστές της ταινίας είναι ο Τζέιμς Στιούαρτ και η Τζόζεφιν Χαλ. Η Χαλ τιμήθηκε με Όσκαρ Β' Γυναικείου Ρόλου για την ερμηνεία της.

# Υπόθεση 

Ο καλοσυνάτος κι ευγενικός Έλγουντ Π. Ντοντ (Τζέιμς Στιούαρτ) έχει μια ιδιαιτερότητα που τον κάνει να ξεχωρίζει απ´τους υπόλοιπους ανθρώπους, έχει ένα φίλο το Χάρβεϊ, ο οποίος είναι ορατός μόνο απ'αυτόν. Ο Χάρβεϊ δεν είναι ανθρώπινο ον, μα ένας γιγαντιαίων διαστάσεων λαγός που ακολουθεί τον Έλγουντ παντού. Οι δυο τους συνομιλούν και τα πίνουν με τις ώρες με τους θαμώνες του μπαρ της γειτονιάς. Το Χάρβεϊ έκτος απ´τον Έλγουντ μπορούν ίσως να δουν άτομα ονειροπόλα, με έντονη παιδικότητα κι άτομα με αυθεντικότητα που δεν έχουν αλλοτριωθεί απ´τη ζωή που επιτάσσει η κοινωνία του σήμερα, που τείνει να δίνει ταμπέλες σε οτιδήποτε διαφορετικό. Η φιλία του Έλγουντ με το Χάρβεϊ δυσαρεστεί όμως την αδελφή του Έλγουντ, Βίτα (Τζόζεφιν Χαλ), η οποία πιστεύει ότι ο αδελφός της είναι τρελός εφόσον μιλάει με ένα λαγό τον οποίο ούτε αυτή, ούτε κανείς άλλος του κύκλου της δε μπορεί να δει. Η Βίτα που θέλει ν´ανέβει κοινωνικά για να μπορέσει να καλοπαντρέψει την κόρη της Μιρτλ Μέι (Βικτόρια Χορν), πιστεύει ότι τα οράματα του Έλγουντ αποτελούν κίνδυνο για το όνομα της οικογένειάς τους και για τη μελλοντική ευτυχία της κόρης της. Έτσι αποφασίζει να κλείσει τον Έλγουντ σε ψυχιατρική κλινική για να γλυτώσει το σκάνδαλο που μπορεί να προκαλέσει η συναναστροφή του αδελφού της με τον φανταστικό αυτό λαγό. Στο ψυχιατρείο όμως γίνεται λάθος κι αντί του Έλγουντ, ο οποίος με την προσωπικότητά και το διαυγές πνεύμα του περνά για απόλυτα φυσιολογικός, κρατούν μέσα τη Βίτα.

# Πληροφορίες Παραγωγής 

Ταινία βασισμένη στο ομώνυμο και βραβευμένο με Πούλιτζερ θεατρικό της Μαίρη Τσέις. Το θεατρικό της Τσέις έκανε πρεμιέρα στο Μπρόντγουεϊ τον Νοέμβριο του 1944 όπου παίχτηκε για 1775 παραστάσεις κι η εταιρία Universal Pictures πλήρωσε 750.000 δολάρια για να αγοράσει τα δικαιώματα του. Ο ρόλος του Έλγουντ δόθηκε στον Τζέιμς Στιούαρτ, ενώ η Τζόζεφιν Χαλ επανέλαβε το ρόλο που είχε ερμηνεύσει ήδη στο Μπρόντγουεϊ, εκείνον της αδελφής του Έλγουντ. Ο Στιούαρτ δήλωσε μετά τα γυρίσματα της ταινίας ότι η Χαλ είχε τον δυσκολότερο ρόλο εφόσον έπρεπε να υποδυθεί τόσο ότι πιστεύει όσο κι ότι δεν πιστεύει ότι ο αδελφός της έβλεπε τον τεράστιο λαγό. Η ταινία έκανε πρεμιέρα τον Οκτώβριο του 1950 κι έκανε εισπράξεις της τάξεως των 2.6 εκατομμυρίων δολαρίων.

# Κριτικές 

Το περιοδικό DVD Guide στην κριτική του για την ταινία γράφει ότι ο Στιούαρτ δίνει τον καλύτερό του εαυτό. 

# Διακρίσεις 

Η ταινία έλαβε 2 υποψηφιότητες για Όσκαρ, μια για την ερμηνεία του Τζέιμς Στιούαρτ και μια για την ερμηνεία της Τζόζεφιν Χαλ. Κι ενώ ο Στιούαρτ έχασε το Όσκαρ Α' Ανδρικού Ρόλου από τον Χοσέ Φερρέρ για την ταινία Σιρανό Ντε Μπερζεράκ (Cyrano de Bergerac, 1950) η Χαλ κέρδισε το Όσκαρ Β' Γυναικείου Ρόλου. 

 
Βράβευση:

Β' Γυναικείου Ρόλου - Τζόζεφιν ΧαλΥποψηφιότητα:

Α' Ανδρικού Ρόλου - Τζέιμς ΣτιούαρτΤο Αμερικανικό Ινστιτούτο Κινηματογράφου κατέταξε την ταινία σε δυο από τις λίστες με τις καλύτερες όλων των εποχών. Η ταινία έλαβε την 35η θέση στις λίστα με τις 100 καλύτερες κωμωδίες όλων των εποχών και την 7η στη λίστα με τις 10 καλύτερες ταινίες φαντασίας όλων των εποχών..

# Επανεκτελέσεις 

Η ταινία γυρίστηκε 5 ακόμη φορές για την τηλεόραση. Ενώ όταν κυκλοφόρησε η ταινία του Ρίτσαρντ Κέλι Ντόνι Ντάρκο (Donnie Darko, 2001) έγινε συσχετισμός μεταξύ των φανταστικών λαγών που αποτελούν κύριο θέμα και στις δυο ταινίες. 
Το 2009 ο Στίβεν Σπίλμπεργκ δήλωσε την επιθυμία του να επανεκτελέσει την ταινία. Προσέγγισε μάλιστα τον Τομ Χανκς κι έπειτα τον Ρόμπερτ Ντάουνι Τζούνιορ για τον πρωταγωνιστικό ρόλο, αλλά ο σκηνοθέτης αναγκάστηκε να παραιτηθεί της ιδέας λόγω διαφορετικής άποψης που είχε με τους παραγωγούς πάνω στον τρόπο με τον οποίο έπρεπε να γυριστεί η ταινία..

# Εξωτερικοί Σύνδεσμοι 

Η ταινία στο imdb
Η ταινία στο cine.gr

# Παραπομπές 

