
## Σελίνι της Ουγκάντας

Το σελίνι (σύμβολο: USh, κωδικός ISO 4217: UGX) είναι το νόμισμα της Ουγκάντας. Τυπικά υποδιαιρείται σε 100 σεντς (cents), ωστόσο δεν έχουν κυκλοφορήσει κέρματα από το 1987, οπότε και αναπροσαρμόστηκε η αξία του νομίσματος.

# Ιστορία 

Το πρώτο σελίνι της Ουγκάντας (UGS) αντικατέστησε το Σελίνι της Ανατολικής Αφρικής το 1966 και είχαν ίση αξία. Εξαιτίας του υψηλού πληθωρισμού, ένα νέο σελίνι (UGX) εισάχθηκε το 1987 και άξιζε όσο 100 παλαιά σελίνια.
Το σελίνι είναι πλέον ένα σταθερό νόμισμα και κυριαρχεί στις περισσότερες χρηματοοικονομικές συναλλαγές στην Ουγκάντα, η οποία διαθέτει μια πολύ αποτελεσματική αγορά συναλλάγματος με χαμηλά spreads. Το δολάριο ΗΠΑ είναι επίσης ευρέως αποδεκτό. Επίσης, χρησιμοποιούνται η στερλίνα και όλο και περισσότερο το ευρώ.
Η Τράπεζα της Ουγκάντας έθεσε σε κυκλοφορία νέα επανασχεδιασμένα χαρτονομίσματα τον Μάιο του 2010. Τα σημερινά χαρτονομίσματα των 1.000 και των 5.000 σελινιών, υπέστησαν επεξεργασία ενσωματώνοντας όχι μόνο τα πλέον σύγχρονα χαρακτηριστικά ασφαλείας αλλά, επιπλέον, ένα νέο χαρτονόμισμα αξίας 2.000 σελινιών Ουγκάντας, ισοδύναμο με περίπου 1 δολάριο ΗΠΑ.

# Κέρματα 

# Πρώτο σελίνι 

Το 1966 εισάχθηκαν κέρματα σε ονομαστική αξία των 5, 10, 20 και 50 cents , καθώς επίσης του 1 και των 2 σελινιών. Τα κέρματα των 5, 10 και των 20 cent ήταν φτιαγμένα από χαλκό και οι μεγαλύτερες ονομαστικές αξίες από χαλκονικέλιο. Μόνο εκείνη τη χρονιά κυκλοφόρησε το κέρμα των 2 σελινιών. Το 1972 βγήκαν στην κυκλοφορία τα κέρματα των 5 σελινιών από χαλκονικέλιο, για να αποσυρθούν αργότερα από την κυκλοφορία, με αποτέλεσμα να είναι σήμερα πολύ σπάνια. Το 1976 τα κέρματα των 5 και των 10 cent άρχισαν να κατασκευάζονται από επιχαλκωμένο χάλυβα, ενώ το χαλκονικέλιο στα κέρματα των 50 cents και του 1 σελινιού αντικαταστάθηκε από επινικελωμένο χάλυβα. Το 1986 κατασκευάστηκαν τα τελευταία κέρματα του πρώτου σελινιού, από επινικελωμένο χάλυβα, εκείνα των 50 cent και του 1 σελινιού.

# Δεύτερο σελίνι 

Το 1987, εισάχθηκαν κέρματα του 1 και των 2 σελινιών από επινικελωμένο χάλυβα και εκείνα των 5 και των 10 σελινιών από ανοξείδωτο χάλυβα. Τα κέρματα των 5 και των 10 σελινίων είχαν σχήμα επτάγωνο. Το 1998 κυκλοφόρησαν κέρματα των 50, 100, 200 και των 500 σελινιών. Πιο πρόσφατα κυκλοφόρησαν κέρματα αξίας 10, 50, 100, 200 και 500 σελινιών.

# Τραπεζογραμμάτια 

# Πρώτο σελίνι 

Το 1966 κυκλοφόρησαν από την Τράπεζα της Ουγκάντας χαρτονομίσματα αξίας των 5, 10, 20 και των 100 σελινιών. Το 1973 ακολούθησαν τα 50 σελίνια και το 1983 τα 500 και 1000. Το 1985 κυκλοφόρησαν τραπεζογραμμάτια των 5.000 σελινιών.

# Δεύτερο σελίνι 

Το 1987 είδε την κυκλοφορία χαρτονομισμάτων σε ονομαστική αξία των 5, 10, 20, 50, 100 και των 200 σελινιών. Το 1991 προστέθηκαν τα τραπεζογραμμάτια των 500 και των 1000 σελινιών, τα 5.000 σελίνια το 1993, τα 10.000 το 1998, τα 20.000 το 1999, τα 50.000 το 2003 και τα 2.000 σελίνια το 2010. Σήμερα κυκλοφορούν χαρτονομίσματα αξίας των 1000, 2.000, 5.000, 10.000, 20.000 και των 50.000 σελινιών. Το 2005 η Τράπεζα της Ουγκάντας σκόπευε να αντικαταστήσει τα χαρτονομίσματα μικρής αξίας (όπως τα 1000 σελίνια) με κέρματα. Πολύ συχνά τα χαρτονομίσματα χαμηλής ονομαστικής αξίας είναι βρόμικα και πολλές φορές διαλύονται εξαιτίας της καθημερινής χρήσεως.

# Τρέχουσα ισοτιμία 

Το 1 δολάριο ΗΠΑ = 2.105 σελίνια Ουγκάντας είναι η ισοτιμία (στις 25 Μαρτίου 2010).

# Παραπομπές 

# Εξωτερικοί σύνδεσμοι 

Τράπεζα της Ουγκάντας
