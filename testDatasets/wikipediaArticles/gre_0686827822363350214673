
## Λιούντολφ της Σουηβίας

Ο Λιούντολφ (γερμ.: Liudolf, εξελληνισμένα Λεοδόλφος, 930 - 6 Σεπτεμβρίου 957) από τον Οίκο των Οθωνιδών ήταν δούκας της Σουηβίας (950-954). H εξέγερσή του το 953/4 οδήγησε σε μεγάλη κρίση το ανερχόμενο βασίλειο της Γερμανίας.

# Βιογραφία 

Ήταν ο πρωτότοκος γιος του Όθωνα Α΄ δούκα της Σαξονίας και της πρώτης συζύγου του Έντγκυθ των Ουέσσεξ, κόρης του Εδουάρδου του πρεσβύτερου βασιλιά των Αγγλο-Σαξόνων. Ο Όθων Α΄ έγινε το 936 βασιλιάς της Γερμανίας και ο Λιούντολφ, ως διάδοχος, έλαβε ευρεία μόρφωση. Ο πατέρας του τον νύμφευσε το 947/948 με την Ίντα των Κορραδιδών, κόρη και κληρονόμο του Χέρμαν Α΄ δούκα της Σουηβίας· ο Χέρμαν Α΄ απεβίωσε το 949 και ο Λιούντολφ τον διαδέχθηκε ως δούκας της Σουηβίας.
Το 950 απεβίωσε ο Λοθάριος Β΄ Μποζονιδών της Λομβαρδίας ("Ιταλίας")· τότε ο Βερεγγάριος Β΄ Ιβρέας φυλάκισε την χήρα εκείνου Αδελαΐδα των Παλαιών Γουέλφων και έγινε βασιλιάς της Ιταλίας. Η Αδελαΐδα ήταν συγγενής της Ίντας των Κορραδιδών και αδελφή του Κορράδου Α΄ της Βουργουνδίας, συμμάχου του Όθωνα Α΄. Ο βασιλιάς της Γερμανίας άρχισε να ετοιμάζει εκστρατεία εναντίον του Βερεγγάριου Β΄, όταν ο γιος του με Σουηβικό στρατό διέσχισε τις Άλπεις και εισέβαλε στη Λομβαρδία. Οι ευγενείς εκεί τον υποστήριξαν λίγο, έτσι τελικά αναγκάστηκε να ακολουθήσει τον επερχόμενο στρατό του πατέρα του. Η κίνηση αυτή του Λιούντολφ δυσαρέστησε τον πατέρα του και τον θείο του Ερρίκο Α΄ δούκα της Βαυαρίας που ενδιαφερόταν για τη Βόρειο Ιταλία. 
Όταν το 951 έφτασε ο Όθων Α΄, νυμφεύτηκε την Αδελαΐδα, κληρονόμο του βασιλείου της Λομβαρδίας, αλλά ο Λιούντολφ, που θεωρούσε τον εαυτό του βασιλιά της, θεώρησε το γάμο απειλή. Εόρτασε τα Χριστούγεννα ως βασιλιάς και όταν η Αδελαΐδα γέννησε το 952 και το 953 γιούς, ο Λιούντολφ εξεγέρθηκε μαζί με τον σύζυγο της αδελφής του, τον Κορράδο δούκα της Λωρραίνης. Ο Όθων Α΄ και ο αδελφός του Ερρίκος Α΄ κατέστειλαν την εξέγερση και αφαίρεσαν τα δουκάτα από τους στασιαστές. Ο Λιούντολφ συμφιλιώθηκε με τον πατέρα του, αλλά δεν έλαβε το δουκάτο του. 
Έκανε 2η εκστρατεία στη Λομβαρδία, υπέταξε πολλές πόλεις και ο Βερεγγάριος Β΄ διέφυγε. Ο Λιούντολφ νίκησε στην Πόμπια, κοντά στη Νοβάρα, αλλά ασθένησε από πυρετό και απεβίωσε απροσδόκητα. Τάφηκε στο αββαείο του Αγ. Άλμπαν στο Μάιντς. Είχε ιδρύσει την Στουτγάρδη στη Βόρειο Γερμανία. Ο γιος του Όθων Α΄ έγινε αργότερα δούκας της Σαουβίας.

# Οικογένεια 

Νυμφεύτηκε το 947/8 την Ίντα των Κορραδιδών, κόρη του Χέρμαν Α΄ δούκα της Σουηβίας και είχε τέκνα:

Όθων Α΄ 954-982, δούκας της Σουηβίας και Βαυαρίας.
Ματίλντα ηγουμένη στο αββαείο του Έσσεν.

# Υποσημειώσεις 

# Αναφορές 

Schutz, Herbert (2010). The Medieval Empire in Central Europe: Dynastic Continuity in the Post-Carolingian Frankish Realm, 900-1300. Cambridge University Scholars.
