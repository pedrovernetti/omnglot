
## Apell

Ismo Otto Ensio Apell (s. 9. maaliskuuta 1968 Kiuruvesi), lempinimeltään Apeli, on suomalainen näyttelijä, ohjaaja, yrittäjä, juontaja ja kouluttaja. Hän valmistui Teatterikorkeakoulusta 1991 ja tuli tunnetuksi tv-sarjasta Puhtaat valkeat lakanat. 
Apell on perustajajäsen, toimitusjohtaja ja toinen osakas koulutus-, ohjelma-, mainonta- ja tapahtuma- sekä teatterituotantopalveluja tarjoavassa Tuotantotalo Turpatalli Oy:ssä, joka perustettiin vuonna 2008 Karjalan kunnailla -televisiosarjan kuvausten yhteydessä Kontiolahdella. Kuopiossa päämajaansa pitävä Turpatalli toimii valtakunnallisesti. Turpatalli jatkoi Apellin aiemman yrityksen, Mela & Meisseli Oy:n, veneilypalveluiden rinnalla aloittamaa ohjelmapalvelutoimintaa. Apell myi Mela & Meisselin osakkeet vuonna 2011.Apell palasi Helsingistä kotiseudulleen Kiuruvedelle vuonna 2004. Hän asuu nykyään Kuopiossa ja hänellä on kuusi lasta. Hänet valittiin kuntavaaleissa 2017 Kuopion kaupunginvaltuustoon keskustan listalta. Joulukuussa 2017 Savon Yrittäjät ry myönsi Apellille Vuoden yrittäjäteko -tunnustuksen. Hän on myös osaltaan vastannut Iisalmessa kesästä 2014 lähtien entisen Mansikkaniemen kesäteatterin korvanneen Koljonvirtateatterin tuotannosta yrityksensä kautta, toimien sekä sen toimitus- että teatterinjohtajana. Kuopiossa sijaitseva Rauhalahti Teatteri kuuluu niin ikään toiminnan piiriin. Niin sen kuin Koljonvirtateatterinkin tuottajina työskentelevät myös Apellin tyttäret Iitu ja Iidaliina. Ismo Apell on viime vuosina tehnyt myös ohjaustöitä kummallekin edellä mainituista teattereista. 

# Televisio 

Ismo Apell on tuttu muun muassa MTV3:n sketsisarjasta Paristo, draamasarjasta Puhtaat valkeat lakanat, jossa Apell nähtiin Veijo Salmen roolissa ja TV2:lla sarjasta Meidän jengi, jossa hän näytteli Jari Willgreniä, Lehmän vuosi, jossa hänet nähtiin Lasse Sjöbergin roolissa, Pertsa ja Kilu, jossa hän näytteli Paavolaa, Tahdon asia, jossa hän näytteli Veikko Rastilaa sekä Karjalan kunnailla, jossa hän näytteli Keijo Sahiojaa. Vuoden 2007 alusta Apell juonsi Jeopardy -tietovisailun Suomen versiota Nelosella.

Edessä lupaava tulevaisuus (1991), Tom, MTV3
Paristo (2002–2004) MTV3
Puhtaat valkeat lakanat (1993–1996), Veijo Salmi, MTV3
Pertsa ja Kilu (2000), Paavola, TV2
Meidän jengi (2010), Jari Willgren, TV2
Tahdon asia (2005), Veikko Rastila, TV2
Karjalan kunnailla (2007–2012), Keijo Sahioja, TV2
Jeopardy (2007) -tietovisan juonto, Nelonen
Lehmän vuosi (2006–2009), "Lasse Sjöberg", TV2

# Teatteri 

Apell näytteli Tampereen Työväen Teatterissa menestysmusikaalissa Vuonna -85 sekä Jaakko Teppo-musikaalissa Onnen kerjäläiset, joka sai ensi-iltansa 26. marraskuuta 2009 Tampere-talossa. Vuonna 2011 hän näytteli Porthosia rock-komediamusikaalissa Muskettisoturit (Komediateatteri Arena / Suomen Komediateatteri) Linnanmäen Peacock-teatterissa, jonka lisäksi produktiosta järjestettiin vierailunäytös ainakin Turkuhallissa Turussa saman vuoden toukokuun kuudentena. Ismo Apell on paitsi käsikirjoittaja – toimien muun muassa yhtenä Komediateatteri Arenassa esitetyn Potut pottuina -revyyn käsikirjoittajista – myös ohjaaja ja dramaturgi: hän ohjasi Pielavesi-Teatterille näytelmän Simpauttaja vuonna 2005, näytelmän Ulvova mylläri 2006 ja näytelmän Kivenpyörittäjän kylä 2007. Hän on ollut ohjaamassa myös kesällä 2008 Iisalmessa näytelmää Koljonvirta 1808. Tuon jälkeen Apell on ohjannut esimerkiksi Joensuussa Hasaniemen Teatterissa ja Kiuruveden Maalaiskaupunginteatterissa, joiden johtajanakin hän on toiminut. Hieman tuoreempiin ohjauksiin ja dramatisointeihin kuuluvat muun muassa Kauppa-auto (Koljonvirtateatteri 2015), Olviretki (Koljovirtateatteri 2014 – yhteistyössä Jamppa Kääriäisen kanssa), Siunattu Hulluus (Kiuruveden Maalaiskaupunginteatteri, Kesäteatteri Eerola 2013), Onnen maa (Siilinjärven Teatteri 2013)lähde?, Mummon saappaassa soi fox (Mikkelin Teatteri 2013), Katsastus (Siilinjärven Teatteri 2012), Rölli ja metsänhenki (Hasaniemen Teatteri 2011) sekä Lämminveriset (Mikkelin Teatteri 2011). Lisäksi hän käsikirjoitti, ohjasi ja myös näytteli kansanmusikaalissa Jaakko Teppo goes to Mallorca, joka teki kolme valtakunnan laajuista kiertuetta vuosina 2011 ja 2012. Apellin aivan viimeisimpiin ohjaustöihin lukeutuvat ainakin Pölhölä (Koljonvirtateatteri 2019; avustava ohjaaja), Vuonna -85 Kuopio Remix (Rauhalahti Teatteri 2019; avustava ohjaaja), uutuutena Suomessa kolmiulotteista virtuaalitekniikkaa hyödyntänyt Huojuva talo (Koljonvirtateatteri 2018; dramatisointi Antti Heikkinen) sekä Suomen teatterihistoriassa ainutlaatuinen Tuntematon sotilas -suurproduktio (Koljonvirtateatteri 2017; Suomi 100 -juhlavuoden kunniaksi; dramatisointi Antti Heikkinen; lisäksi huomionarvoisesti pommeja ja muita tehosteita; uusi kävijäennätys maan kärkiviisikkoon sijoittumisen kera). 

# Lähteet 

# Aiheesta muualla 

Ismo Apell Internet Movie Databasessa (IMDb.com) (englanniksi)
