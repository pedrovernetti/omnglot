
## Τιμητική στήλη του Πολύβιου

Η Τιμητική στήλη του Πολύβιου είναι ελληνική ενεπίγραφη στήλη του 2ου π.Χ. αιώνα, με απεικόνιση πολεμιστή. Σύμφωνα με ορισμένους μελετητές σχετίζεται με τον Πολύβιο, πράγμα όμως που αμφισβητείται βάσιμα από άλλους. Το έργο είναι γνωστό στη διεθνή βιβλιογραφία ως Στήλη του Πολύβιου, Ανάγλυφο πολεμιστή από τον Κλείτορα (γερμανικά: Polybiosstele και Kriegerrelief aus Kleitor αντίστοιχα ), ή Ανάγλυφο του Πολύβιου (αγγλικά: Polybius Relief ) και διάφορες άλλες παρεμφερείς ονομασίες.
Η στήλη βρέθηκε την άνοιξη του 1881 κοντά στο χωριό Καρνέσι (η μεταγενέστερη και σημερινή Άνω Κλειτορία Αχαΐας) της Επαρχίας Καλαβρύτων, όπου βρίσκονται τα ερείπια του αρχαίου Κλείτορος. Αντίγραφό του φυλάσσεται στο Βασιλικό Μουσείο του Βερολίνου.

# Περιγραφή και ερμηνεία 

Το επάνω άκρο του ανάγλυφου φέρει επιγραφή δύο σειρών, η οποία έχει φθαρεί και δεν διακρίνεται πλέον. Παριστάνει έναν πολεμιστή με το σώμα στραμμένο προς τον θεατή, ενώ το κεφάλι είναι στραμμένο προς τα αριστερά. Το σώμα του πολεμιστή είναι επεξεργασμένο με πολλές και ακριβείς ανατομικές λεπτομέρειες. Ο μανδύας είναι από μαλακό ύφασμα και σχηματίζει πτυχές. Στο υπόβαθρο διακρίνουμε τη ασπίδα του, όρθια ακουμπισμένη στο έδαφος. Στην μέση του κρέμεται το σπαθί, στον ώμο του ακουμπάει ένα μακρύ δόρυ.
Διάφορα ιδιόμορφα χαρακτηριστικά του προσώπου και του σώματος δείχνουν ότι το ανάγλυφο εικονίζει κάποιο συγκεκριμένο πρόσωπο, έναν θωρακίτη πολεμιστή. Αφού η επιγραφή δεν είναι πλέον αναγνώσιμη, μόνο η ερμηνεία του έργου μπορεί να μας δώσει παραπάνω πληροφορίες. Το ανάγλυφο ερμηνεύεται ως Πολύβιος, ο οποίος φοράει την πολεμική του στολή και σηκώνει τον βραχίονα για να ομιλήσει. Τα όπλα που εικονίζονται είναι χαρακτηριστικά γνωρίσματα μιας συγκεκριμένης εποχής. Η στρογγυλή ασπίδα και το μακρύ δόρυ κατατάσσουν το ανάγλυφο στην εποχή μετά το 206 π.Χ. Η ερμηνεία του ως Πολύβιο το κατατάσσει μετά το 146 π.Χ.

# Παραπομπές 

# Πηγές 

Louis Gurlitt (1812-1897) (1881). Γερμανικό Αρχαιολογικό Ινστιτούτο Αθηνών, επιμ. Mitteilungen, Τόμος 6. Αθήνα. σελίδες 154-166 και πίνακας V. 
Institut für Archäologie, Universität Graz. Raum III - . Von der Spätklassik über den Hellenismus in die römische Kaiserzeit, (188.) Stele des Polybios. σελίδες 16-17.
