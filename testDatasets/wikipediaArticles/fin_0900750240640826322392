
## Harri Rindell

Harri Rindell (s. 17. tammikuuta 1954 Helsinki) on suomalainen entinen jääkiekkoilja ja valmentaja ja nykyinen pelaajatarkkailija. Pelaajaurallaan Rindell pelasi yhden kauden Karhu-Kissoissa ja neljä kautta HIFK:ssa SM-sarjassa ja -liigassa vuosina 1973–1978. Tämän jälkeen hän pelasi kevääseen 1986 Ruotsin I divisioonassa. Pelaajaurallaan Rindell saavutti HIFK:ssa yhden SM-hopean ja pelasi muutaman ottelun Suomen B-maajoukkueessa.
Pelaajauransa jälkeen Rindell toimi kolme kautta päävalmentajana Ruotsin 1. divisioonassa Vallentunan ja Sundsvallin joukkueissa. Tämän jälkeen hän palasi Suomeen I divisioonajoukkue Karhu-Kissojen päävalmentajaksi. Kahden divarikauden jälkeen Rindell valittiin HIFKn päävalmentajaksi, jossa tehtävässä hän toimi kolmen kauden ajan. Tämän ohella hän toimi myös Suomen B-maajoukkueen käskijänä. HIFK:sta Rindell siirtyi naapuriseura Kiekko-Espoon päävalmentajaksi kausiksi 1994–1996. Päätoimensa ohella hän toimi myös Suomen alle 20-vuotiaiden maajoukkueen päävalmentajana kaksissa MM-kisoissa ja valmensi myös alle 19-vuotisten maajoukkuetta
1996–1998 Rindell valmensi I divisioonajoukkue Järvenpään Haukkojen edustusjoukkuetta. Kahden kauden jälkeen Rindell siirtyi takaisin HIFK:n leipiin, tällä kertaa A-nuorten joukkueen päävalmentajaksi kaudeksi 1998–1999, jonka pestin jälkeen hän piti pari vuotta taukoa aktiivisesta valmennustyöstä. Kaudella 2001–2002 Rindell toimi Heikki Mälkiän apuna HIFK:n liigajoukkueen valmennustiimissä. 2002–2003 Rindell toimi sekä HIFK:n apuvalmentajana että nuorten valmennuspäällikkönä. Kaksi seuraavakin kautta menivät HIFK:n organisaatiossa päävalmentajaksi tulleen Hannu Aravirran apuna. 2005 syksyllä Rindell palasi Ruotsiin ja toimi kaksi kautta Mora IK:n päävalmentajana. 2007–2008 kaudelle Rindell palasi Helsinkiin Paul Baxterin apuvalmentajaksi kunnes tie vei taas takaisin Ruotsiin. Kauden 2008–2009 Rindell toimi Örnsköldsvikissä Elitserien-joukkue MoDo:n päävalmentajana. Tämän jälkeen hän palasi Suomeen toimimaan Oulunkylän Kiekko-kerho ry:n nuorisovalmennuspäällikkönä. Syksyllä 2010 hänet kutsuttiin toimimaan Hämeenlinnan Pallokerhon SM-liigajoukkueen päävalmentajana, mutta Timo Lehkonen korvasi hänet kesken kauden. Seuraavalla kaudella Rindell toimi alle 20-vuotiaiden maajoukkueen kokoaikaisena valmentajana ja piti taukoa seurajoukkueiden valmennuksesta. 
28. helmikuuta 2014 Rindell korvasi potkut saaneen Raimo Summasen HIFK:n valmentajana. Tämän ohessa hän toimi Sakari Pietilän apulaisena Viron maajoukkueen valmennustiimissä Jääkiekon 2.divisioonan maailmanmestaruusturnauksessa. Vuodesta 2014 alkaen Rindell on toiminut HIFK:n pelaajatarkkailijana.

# Lähteet 

