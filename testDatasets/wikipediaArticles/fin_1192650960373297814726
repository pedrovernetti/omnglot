
## Tupavuoren kalliomaalaus

Tupavuoren kalliomaalaus sijaitsee Kouvolassa, entisessä Jaalassa, Vuohijärven Hevossaaressa Kymenlaaksossa. Kalliomaalaus on haalistunut, mutta siitä erottuu vielä eläin ja ihminen. Maalauksen löysi Timo Miettinen vuonna 1975.

# Sijainti 

Maalaus sijaitsee Vuohijärven luoteisosassa rannan lähellä olevassa Hevossaaressa, joka on noin 3 kilometriä pitkä. Maalaus on saaren lounaisrannassa Pyssysaarta vastapäätä Tupavuoren lähellä olevassa pystykalliossa noin 3−3,5 metrin korkeudella vedenpinnasta. Kallio aukeaa länsilounaaseen ja putoaa suoraan veteen.Maalaus on aiemmin maalattu lähempänä vedenpintaa, ellei suoraan vedestä käsin veneessä tai järven jäällä seisten. Kivikaudella järven pinta on ollut selvästi korkeammalla, kuten voidaan huomata myös Kapasaaren kalliomaalauksesta.

# Maalaus 

Kalliopinta on hioutunut jääkaudella kaarille ja tarjoaa hyvän maalauspinnan. Maalauskentästä erottuu paikoin enää oranssin väristä punaväriä (kuin keltaokraa). Aikaisemmat kuviot ovat haalistuneet pois. Kaksi kuviota kuitenkin erottuu alueen keskellä: eläin ja ihmishahmoin sivuprofiili. Eläin, joka katsoo vasemmalle, on yleisesti tulkittu hirveksi, mutta myös peuraa on ehdotettu. Eläimen pituus on 17 senttimetriä. Pekka Kivikäs ehdottaa vielä heikosti näkyvää vinoristiä hirvieläimen lantion päälle.Ihmisen pituus on 23 senttimetriä. Sillä on polvi hieman koukussa ja vartalo etukenossa. Käsivarsi on ojennettuna eteenpäin ja käsi osoittaa ylöspäin pään korkeudelle. Eläimen lapakorkeus ylettyy ihmishahmoa hartioiden korkeudelle.Muitakin kuviopareja, joissa ihminen seisoo hirven tai peuran takana hyvin lähellä, tunnetaan Suomen lisäksi Ruotsista ja Venäjältä. Tällaisia kalliomaalauskohteita ovat esimerkiksi Salmenvuoren kalliomaalaus, Kotojärven Haukkavuoren kalliomaalaus, Jyrkkävuoren kalliomaalaus, Vierunvuoren kalliomaalaus, Saraakallion kalliomaalaukset, Åbosjönin kalliomaalaus, Skärvångenin kalliomaalaus, Nämforsenin kalliopiirrosalue ja Tom-joen kalliopiirrosalue Venäjällä.Eräät ovat huomanneet kallion muodossa ja lohkeamissa antropomorfisia piirteitä. Kalliossa muutaman metrin korkeudella katsovat suuret kasvot veneilijöitä.

# Katso myös 

Kapasaaren kalliomaalaus sijaitsee naapurisaarella idässä alle kilometrin päässä.
Voikosken kalliomaalaus sijaitsee Voikosken niskalla noin 8 kilometrin päässä.

# Lähteet 

Kivikäs, Pekka: Kallio, maisema ja kalliomaalaus. Jyväskylä: Minerva, 2005. ISBN 952-5478-61-0. 
Lahelma, Antti: A Touch of Red: Archaeological And Ethnographic Approaches To Interpreting Finnish Rock Paintings. väitöskirja julkaistu sarjassa Iskos 15. Vaasa: The Finnish Antiquarian Society, 2008. Teoksen verkkoversio. (englanniksi)
Muinaistaideyhdistys: Tupavuori
Luukkonen, Ismo: Tupavuori
Muinaisjäännösrekisteri: Tupavuoren kalliomaalaus Kulttuuriympäristön palveluikkuna kyppi.fi. Museovirasto. Viitattu 15.7.2013. 

# Viitteet 

