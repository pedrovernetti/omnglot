
## Rhythm Inside (Loïc Nottet)

Loïc Nottet (Courcelles, 10 april 1996) is een Belgisch zanger, componist en danser.
Nottet werd in 2014 bekend door zijn deelname aan The Voice Belgique, de Waalse editie van The Voice, waarin hij tweede werd. In 2015 werd hij door de RTBF afgevaardigd naar het Eurovisiesongfestival 2015 in Wenen. Daar haalde hij met zijn nummer Rhythm inside de finale, om uiteindelijk vierde te worden op 27 landen.

# Biografie 

# 2014: The Voice Belgique 

Nottet werd in 2014 ontdekt tijdens zijn deelname aan het televisieprogramma The Voice Belgique, de Waalse editie van The Voice. Hij wist de finale te halen, waarin hij verloor van Laurent Pagna. Na afloop van The Voice tekende hij een platencontract met Sony Music Belgium.

# 2014-2015: Eurovisiesongfestival 

In november 2014 werd Nottet door de RTBF geselecteerd om België te vertegenwoordigen op de 60ste editie van het Eurovisiesongfestival in de Oostenrijkse hoofdstad Wenen. Zijn nummer Rhythm inside werd begin maart gepresenteerd voor de pers en werd voor het eerst live gebracht met vier dansers en vijf backing vocals tijdens de finale van The Voice Belgique op 5 mei 2015.
Een opvallend feit is dat zijn twee voorgangers die voor België aantraden op het songfestival, Roberto Bellarosa (2013) en Axel Hirsoux (2014), ook beiden hadden deelgenomen aan The Voice Belgique, ook al werd Hirsoux door de VRT aangeduid. Bovendien komen Hirsoux en Nottet beide uit het Henegouwse Courcelles.
Op 19 mei 2015 behaalde Nottet tijdens de eerste halve finale voldoende punten om verder te mogen naar de grote finale op 23 mei. De bekendmaking was lang spannend, daar België pas als tiende en laatste werd afgeroepen. Later bleek dat Nottet als tweede geëindigd was in zijn halve finale, na Rusland. De dag na de halve finale verscheen Rhythm inside in de iTunes-hitlijsten van 23 landen en stond hij op nummer 1 in België. Op 30 mei 2015 kwam het nummer in de Vlaamse Ultratop 50 binnen op de eerste plaats, waar het 4 weken lang bleef staan. Later kreeg Nottet een platina plaat voor de single in België.
In de finale op 23 mei 2015 trad Nottet op als dertiende, in een deelnemersveld van 27 landen. Hij behaalde uiteindelijk met 217 punten de vierde plaats, na Zweden, Rusland en Italië. België ontving van drie landen de maximale 12 punten: van Nederland, Frankrijk en Hongarije. Het bleek dat België ook vierde zou zijn geweest als er alleen televoting was geweest en vijfde indien er alleen gestemd zou zijn geweest door professionele jury's. Het was een van de beste resultaten van België in de geschiedenis van het Songfestival: alleen de eveneens uit Wallonië afkomstige Sandra Kim, Urban Trad en Jean Vallée behaalden ooit een hogere klassering, zij het wel in een kleiner deelnemersveld.

# 2016-2017: Selfocracy 

In 2017 kwam zijn debuutalbum Selfocracy uit. Het album bevat de leadsingle Million eyes en zijn derde single Mud blood. Beide singles werden een hit in Wallonië en in Frankrijk. Million Eyes piekte op 23 in de Vlaamse Ultratop 50 en op 2 in de Waalse Ultratop 50, wat goed was voor een gouden plaat. In Frankrijk kreeg Million eyes zelf een diamanten plaat, wat nog niet veel voorkwam bij een Belgische artiest. Mud blood deed het minder goed in Vlaanderen, maar stond wel enkele weken in de Waalse hitlijst en de Franse hitlijst. Het album Selfocracy werd wel het best verkochte album in het Waalse jaaroverzicht van Ultratop.
Later dat jaar trok Nottet op tournee met zijn Selfocracy Tour in landen als België, Frankrijk, Nederland, Duitsland en het Verenigd Koninkrijk om zijn album te promoten. Hij stond twee keer in een uitverkocht Vorst Nationaal in Brussel en in de Olympia in Parijs, nadat hij tweemaal in de Ancienne Belgique optrad. De tour eindigde eind augustus 2018 met enkele festivals. 
Eind 2015 won Loïc Nottet samen met Denitsa Ikonamova het zesde seizoen van het Franse televisieprogramma Danse Avec Les Stars. In 2017 werd Loïc Nottet onderscheiden met een MTV European Music Award voor "beste Belgische act". Hij liet daarbij artiesten als Bazart, Coely en Oscar & The Wolf achter zich. Eind 2017 kwamen er nog twee singles uit, namelijk Doctor en Go to sleep. De singles staan niet op zijn debuutalbum, noch op zijn tweede album.

# 2018: tweede album 

Eind 2018 kwam Loïc Nottet onverwacht met een nieuwe single, genaamd On fire. De single klom meteen naar de top van de Belgische downloadcharts. Het bereikt de 23e positie in de Waalse Ultratop 50. Een week later postte Nottet de videoclip van de gelijknamige single op zijn YouTube-kanaal. Het is de eerste single van zijn tweede album, dat uitkomt in 2019. Ook kondigde Nottet nieuwe shows aan in Brussel en Parijs.

# Discografie 

# Albums 

# Singles 

