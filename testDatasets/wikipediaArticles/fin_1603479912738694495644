
## Hans Munch

Hans Munch (5. kesäkuuta 1654 Torkilstrup, Falster, Tanska – 24. heinäkuuta 1712 Christiania, Norja) oli tanskalaissyntyinen teologi ja pappi, joka toimi Norjan Christianssandin hiippakunnan piispana vuosina 1694-1699 sekä Christianian hiippakunnan piispana vuosina 1699-1712.

# Elämä 

Hans Munch syntyi 1654 Tanskan Torkilstrupissa Falsterin saarella. Hänen vanhempansa olivat pappi Niels Munch ja Karen Sadolin. Munch valmistui koulusta Helsingørissä vuonna 1672 ja maisteri hänestä tuli vuonna 1677. Vuonna 1680 hänestä tuli Kalundborgin pastori. Munchin avioliitto Anna Aagaardin kanssa oli merkittävä, sillä tämä oli kuningas Kristian V:n rakastajattaren Sophie Amalie Mothin serkku. Tämä edesauttoi hänen urakehitystään siitä huolimatta, ettei hän ollut erityisen lahjakas. Vuonna 1686 hänestä tuli Christianian tuomiorovasti. Vuonna 1694 hänet valittiin Christianssandin hiippakunnan piispaksi, jolloin hän sai kuninkaallisen lupauksen pääsystä myöhemmin Christianian hiippakunnan piispaksi, mikä toteutuikin 1699. Vuotta myöhemmin hän osallistui kuningas Fredrik IV:n kruunajaisiin ja sai teologian tohtorin arvon. Kuninkaan vieraillessa Christianiassa vuonna 1704 Munch saarnasi hänelle. Saarnan kuvattiin olleen enemmän maalaispapin kuin piispan saarnan tasoa.Koska hän ei ollut erityisen lahjakas ja kärsi lisäksi narkolepsiasta oli piispanviran hoito hänen kaudellaan huonolla tolalla. Hänen jälkeensä huomattiin, että kirkon kirjanpito vuosilta 1698-1712 oli jäänyt tarkastamatta. Lisäksi monet valittivat hänen vihkineen kappalaisen tehtäviin "irstaita henkilöitä". Yksi harvoista hänen piispana tekemistään päätöksistä oli karkoittaa lontoolainen kveekari-pastori, joka saarnasi ympäri hänen hiippakuntaansa ja takavarikoida hänen kirjoituksensa.Munchin ensimmäinen vaimo Anna Aagaard kuoli vuonna 1709 ja haudattiin 31. tammikuuta samana vuonna. Samana vuonna Munch avioitui Anna Andersdatterin kanssa, joka oli syntynyt vuonna 1661 Gjerdrumissa. Tämän vanhemmat olivat Romeriken vouti Anders Simonsen ja tämän vaimo Inger Eriksdatter. Uusi vaimo oli myös Christianian kaupunginjohtajan Hans Mustin leski. Munch kuoli 24. kesäkuuta 1712, kun taas hänen vaimonsa eli vuoteen 1738 asti.

# Viitteet 

