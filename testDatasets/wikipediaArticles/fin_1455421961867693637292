
## Johannes Teologin luostari

Johannes Teologin luostari (kreik. Μονή Αγίου Ιωάννου Θεολόγου, Moní Agíou Ioánnou Theológou) on ortodoksinen luostari Pátmoksen saarella Kreikassa. Luostari on yksi Kreikan merkittävimmistä ja se on omistettu Johannes Teologille, joka kirjoitti Pátmoksella Ilmestyskirjan. Linnamainen luostari sijaitsee ylhäällä Chóran kylässä.

# Historia 

Luostarin perusti ja rakensi pappis-sotilas Johannes Khristodoulos (Christodoulos) keisari Aleksios I Komnenoksen lahjoituksen ansiosta vuonna 1088. Khristodoulos suunnitteli luostarin rakentamista alun perin Johanneksen saamien ilmestysten paikan eli Ilmestyskirjaluolan paikalle. Hän päätti kuitenkin rakentaa sen suojaisampaan paikkaan saman vuoren, jonka rinteessä luola on, huipulle. Luostarin paikalla sijaitsi antiikin aikana Artemiin temppeli. Temppelin osia on käytetty luostarin rakentamisessa.

Luostari on vuodesta 1999 osa Unescon maailmanperintökohdetta nimeltä Pátmoksen Chóran kylä ja Johannes Teologin luostari. Kohteeseen myös kuuluva Ilmestyskirjaluola sijaitsee alempana Chóran ja Skálan kylien puolessa välissä. Sen yhteydessä on toinen, pienempi luostari, jota ei tule sekoittaa Johannes Teologin luostariin.

# Rakennus 

Luostari on linnoitettu korkeilla muureilla. Luostarin muurien sisäpuolella on pääkirkko (katholikon) sekä seitsemän kappelia, luostarin perustajalle omistettu Pyhän Khristodouloksen kappeli, Pyhän Nikolaoksen kappeli, Pyhän Johannes Kastajan kappeli, Pyhän Basileioksen kappeli, Pyhän Ristin kappeli, Kaikkien pyhien kappeli sekä Neitsyt Marian kappeli. Muurien ulkopuolella on kolme kappelia, Pyhien apostolien kappeli, Pyhän Yrjön kappeli sekä Pyhän Fanourioksen kappeli. Johannes Khristodoulos on haudattu omaan nimikkokappeliinsa.

# Kirjasto ja museo 

Pátmoksen luostarilla on suuri kirjasto, jonka kokoelmiin kuuluu 3 000 painettua nidettä, 900 käsikirjoitusta (325 pergamentille ja 565 paperille) ja 13 000 historiallista dokumenttia.

Kirjasto on merkittävimpiä kristillisiä kirjastoja. Teoksia on koottu aikojen kuluessa Egeanmeren saarilta, muun muassa Ródokselta, Chíokselta ja Kreetalta. Kirjaston teoksista suurin osa käsittelee teologiaa, ja joukossa on muun muassa suuri joukko Raamatun käsikirjoituksia. Joukossa on myös useita antiikin ajan teoksia, kuten Aristoteleen, Diodoros Sisilialaisen, Ksenofonin, Platonin, Demostheneen, Euripideen, Thukydideen ja Plutarkhoksen teoksia. Kirjaston yhteydessä on tilat tutkijoille.Historialliset dokumentit antavat kuvan luostarin elämästä vuosisatojen ajalta. Harvinaisia bysanttilaisen ajan dokumentteja, joista varhaisin on vuodelta 1073, on yli 500 kappaletta ja ne antavat tarkan kuvan historiallisista tapahtumista laajalta maantieteelliseltä alueelta, kuten Kreetan, Konstantinopolin ja Vähän-Aasian alueelta. Dokumentteihin lukeutuu muun muassa keisarin Khristodoulokselle antama saaren luovutuskirja 1000-luvulta.Luostarin yhteydessä on museo, joka esittelee muun muassa luostarin kirkollisia aarteita, kuten ikoneita ja kirkkotekstiilejä, käsikirjoituksia sekä alueen antiikin aikaisia löydöksiä. Luostarin kokoelmiin kuuluu myös paljon pyhäinjäännöksiä, kuten apostoli Tuomaan kallo.

# Lähteet 

# Aiheesta muualla 

Μονή Αγίου Ιωάννου Θεολόγου. Luostarin verkkosivut. (kreikaksi) Kuvia tai muita tiedostoja aiheesta Johannes Teologin luostari Wikimedia Commonsissa
