
## Κερασιά Λεχουρίου Αχαΐας

Για οικισμούς με ίδιο όνομα στην Αχαΐα, δείτε: Κερασιά Αχαΐας
Για οικισμούς με ονομασία ίδια με την παλιά που έφερε το χωριό, δείτε: ΚερέσοβαΗ Κερασιά (ή Κερασέα) είναι ορεινό χωριό της Αχαΐας στην πρώην Επαρχία Καλαβρύτων και κοντά στα σύνορα του νομού με την Αρκαδία και την Ηλεία. Βρίσκεται στον Ερύμανθο σε υψόμετρο 800 μέτρων στους πρόποδες του όρους Κάκαβος. Προστάτης του χωριού είναι ο Άγιος Δημήτριος στον οποίο είναι αφιερωμένη η κεντρική του εκκλησία.

# Ιστορία 

Είναι άγνωστο πότε κατοικήθηκε πρώτη φορά. Η Κερέσοβα - Κερασιά πιστεύεται ότι δεν ήταν ανεπτυγμένος συνοικισμός αλλά αγροικίες ποιμένων που επί Α΄ Τουρκοκρατίας και Α΄ Λατινοκρατίας αναπτύχθηκε σε οικισμό.
Η ονομασία Κερέσοβα, παλιά ονομασία του χωριού, αναφέρεται πρώτη φορά το 1463 σε καταγραφή των Οθωμανικών τιμαρίων της περιοχής και πιστεύεται ότι προϋπήρχε της Οθωμανικής κατάκτησης του 1460. Το παλιό όνομα του χωριού "Κερέσοβα" σημαίνει τόπος με πολλές κερασιές και προήλθε από την ελληνική «κέρασος» με την σλάβικη κατάληξη «-οβα». Στην ενετική απογραφή του 1700 η Κερέσοβα αναφέρεται ως Geresova με 9 οικογένειες 20 άντρες και 22 γυναίκες. Το 1928 μετενομάστηκε σε Κερασιά.
Κατά την Β΄ Τουρκοκρατία (1715-1821) ανήκε διοικητικά στον Καζά των Καλαβρύτων και στο Σέμτι του Λεχουρίου . Στην επανάσταση του 1821 αναφέρεται η οικογένεια Μπέλη με μεγάλη προσφορά στον αγώνα. Ο Χρήστος Μπέλης μάλιστα τιμήθηκε με το αριστείο ανδρείας. Μετά την απελευθέρωση στην περιοχή έδρασαν οι ληστές Κ. Πανόπουλος, Κάπαρης και άλλοι. Στην διάρκεια της κατοχής και τους εμφυλίου πολέμου στην περιοχή έδρασαν αντάρτικα σώματα.
Οδική σύνδεση το χωριό απέκτησε το 1950 με ιδιωτική πρωτοβουλία χωριανών.

# Διοικητική ιστορία 

Με την Διοικητική διαίρεση της Ελλάδας 1836 αποτέλεσε χωριό του Δήμου Ψωφίδας της Επαρχίας Καλαβρύτων του Νομού Αχαΐας και Ήλιδος αφού αποσπάστηκε από την Επαρχία Διποταμίας. Το 1912 με την κατάργηση των δήμων αποτέλεσε οικισμό της κοινότητας Λιβαρτζίου και από το 1916 της κοινότητας Λεχουρίου αφού αποσπάστηκε από την κοινότητα Λιβαρτζίου. Το 1998 με το Σχέδιο Καποδίστριας έγινε οικισμός του πρώην Δήμου Αροανίας έως το 2010 που έγινε οικισμός του Δήμου Καλαβρύτων.

# Εκπαίδευση 

Στην Κερασιά χτίστηκε δημοτικό σχολείο το 1936 ενώ έως τότε λειτουργούσε σε διάφορα κτίρια του χωριού. Έπαψε να λειτουργεί την δεκαετία του 90.

# Δημογραφικά στοιχεία 

# Λοιπά στοιχεία 

Να μην συγχέεται με τον ομώνυμο οικισμό του τοπικού διαμερίσματος Λυκουρίας του Δήμου Καλαβρύτων.

# Παραπομπές 

# Πηγές 

Αποτελέσματα της Απογραφής Πληθυσμού-Κατοικιών 2011 που αφορούν στο Μόνιμο Πληθυσμό της Χώρας, Εφημερίδα της Κυβερνήσεως της Ελληνικής Δημοκρατίας, τχ. 2ο, φ. 3465 (28 Δεκεμβρίου 2012).
Ε.Σ.Υ.Ε. - Μόνιμος Πληθυσμός της Ελλάδος. Απογραφή 2001, Αθήνα 2004. ISBN 960-86704-8-9.
Νίκος Κ. Σακελλαρόπουλος, Λεχούρι και Κερέσοβα, Ριζοχώρια του μυθικού Ερύμανθου, Πάτρα 2012. ISBN 978-960-93-4900-0.

# Βιβλιογραφία 

Θεόδωρος Η. Λουλούδης, Αχαΐα. Οικισμοί, οικιστές, αυτοδιοίκηση, Νομαρχιακή Επιχείρηση Πολιτιστικής Ανάπτυξης Ν.Α. Αχαΐας, Πάτρα 2010.
