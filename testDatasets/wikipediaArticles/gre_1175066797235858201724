
## Σλουντέρνο

Το Σλουντέρνο, (ιταλικά: Sluderno, γερμανικά: Schluderns) είναι ιταλική πόλη 1.823 κατοίκων, στη Βαλ Βενόστα, της αυτόνομης επαρχίας του Μπολτσάνο, στην περιφέρεια του Τρεντίνο-Άνω Αδίγης/Νότιο Τυρόλο.
Απέχει 80 χιλιόμετρα από την πόλη του Μπολτσάνο και συνορεύει με την Γκλορέντσα, τη Λάζα, το Μάλλες Βενόστα και το [[Πράτο άλλo Στέλβιο]]. Το 97,82% του πληθυσμού ομιλεί γερμανικά και το 2,18% ιταλικά.

# Ιστορία 

Η ιστορία της πόλης είναι στενά συνυφασμένη με αυτή του λόφου του Γκάνγκλεγκ και με το κάστρο Κόιρα. Πολλά αντικείμενα από την αρχαία εποχή του χαλκού αλλά και τα τέλη της εποχής του σιδήρου, τεκμηριώνουν την ύπαρξη οικισμού στην περιοχή. Τα χάλκινα αντικείμενα, τα οποία βρέθηκαν στην περιοχή αποδεικνύουν την ύπαρξη μικρών εμπορικών συναλλαγών.Η αρχαιολογική έρευνα έφερε στην επιφάνεια, τμήματα από τεφροδόχους, απόδειξη της καύσης των νεκρών.Η πρώτη αναφορά στην πόλη, γίνεται το 1163, με την ονομασία "Sluderns" αν και πιθανόν η ονομασία να έχει τις ρίζες της, στην προ-Ρωμαϊκή περίοδο. Το 1499 πληθυσμοί από τη σημερινή περιοχή του Γκραουμπύντεν διείσδυσαν στη Βαλ Βενόστα, λεηλάτησαν τους τοπικούς οικισμούς και έσφαξαν τον ανδρικό πληθυσμό. Το 1799 ήταν η σειρά των Γάλλων να καταστρέψουν την περιοχή.

# Έμβλημα 

Το έμβλημα του Σλουντέρνο, το οποίο καθιερώθηκε το 1967, έχει ως κύρια χρώματα το ασημί και το κόκκινο και απεικονίζει ένα μαύρο τροχό βασανιστηρίων με μπλε πτερύγια και ένα δεμάτι με στάχυα. Ο τροχός των βασανιστηρίων συμβολίζει την προστάτιδα της πόλης, Αγία Αικατερίνη, ενώ το δεμάτι συμβολίζει τη σημασία που διαδραμάτιζε για την περιοχή, η καλλιέργεια δημητριακών.

# Αξιοθέατα 

Ο λόφος του Γκάνγκλεγκ υπήρξε μια οχυρωματική θέση που χρονολογείται από την Εποχή του χαλκού και του σιδήρου και είναι η καλύτερα μελετημένη αρχαιολογική τοποθεσία των Άλπεων. Οι ανασκαφές διήρκεσαν από το 1997 έως και το 2001 και βοήθησαν στο φέρουν στο φως , μεγάλο αριθμό αντικειμένων που σήμερα βρίσκονται στο Μουσείο του Σλουντέρνο. Τα περισσότερα από τα ευρήματα προέρχονται από απομακρυσμένες περιοχές , γεγονός που αποδεικνύει την ύπαρξη συναλλαγών και την εμπορική σημασία της Βαλ Βενόστα.Το κάστρο Κόιρα (ιταλ. Castel Coira, γερμαν. Churburg), είναι ένα μεσαιωνικό κάστρο, το οποίο συγκεντρώνει τη μεγαλύτερη ιδιωτική συλλογή όπλων σε όλη την Ευρώπη. Η κατασκευή του άρχισε το 1260. Στην αίθουσα του οπλοστασίου υπάρχουν περίπου 50 πανοπλίες, σπαθιά και άλλα όπλα σε άριστη κατάσταση.Το Μουσείο του Σλουντέρνο παρουσιάζει ορισμένες πτυχές οικολογικής, κοινωνικής και πολιτιστικής φύσεως της Βαλ Βενόστα. Εδώ υπάρχουν εκθέματα σχετικά με τη ζωή του "απλού λαού", η οποία ήταν σε πλήρη αντίθεση με την αριστοκρατική ατμόσφαιρα του κάστρου της Κόιρα. Στο τμήμα αφιερωμένο στην "αρχαϊκή Βαλ Βενόστα" εκτίθενται κειμήλια, τα οποία αποκαλύφθηκαν κατά τη διάρκεια ανασκαφών στο λόφο του Γκάνγκλεγκ. Στο μουσείο υπάρχει μια δεύτερη ενότητα, αφιερωμένη στο θέμα της άρδευσης.

# Οικονομία 

Οι κάτοικοι έχουν ως κύρια ασχολία τη γεωργία, εργασίες μεταποίησης, τον τουρισμό και το εμπόριο. Η πόλη του Σλουντέρνο είναι ανάμεσα στις 100 ιταλικές πόλεις με το χαμηλότερο ποσοστό ανεργίας. Το κατά κεφαλή εισόδημα των κατοίκων ανέρχεται στα 18.773€.

# Κλίμα 

Το κλίμα της περιοχής χαρακτηρίζεται από πολύ κρύους χειμώνες και ιδιαίτερα δροσερά καλοκαίρια.

# Πολιτισμός 

Από το 2005, λαμβάνουν χώρα στο Σλουντέρνο, οι Mεσαιωνικοί αγώνες, των οποίων η ιστορία ξεκινάει από τον 1ο αιώνα μ.Χ. και φτάνει έως τα τέλη του Μεσαίωνα. Σημαντικές στιγμές των αγώνων είναι τα μεσαιωνικά μουσικά θεάματα, επιδείξεις με αρπακτικά πουλιά, η σχολή των μονομάχων και η Ρωμαϊκή αρματοδρομία. Ανάμεσα στα πιο ενδιαφέροντα είναι η αναπαράσταση των Μεσαιωνικών βασανιστηρίων, η εκτέλεση στη γκιλοτίνα και η δίκη των μαγισσών.

# Βιβλιογραφία 

(Γερμανικά) Martina Giovannoni (a cura di), Vogt Gaudenz von Matsch - ein Tiroler Adeliger zwischen Mittelalter und Neuzeit (Veröffentlichungen des Südtiroler Kulturinstitutes, 3), Lana, Tappeiner, 2004. ISBN 88-7073-354-8
(Αγγλικά) Carlo Paggiarino, Claude Blair, Historic armour and arms in the castle of Churburg, Milano, Prunner, 2006. ISBN 978-88-95191-00-3
Helmut Stampfer, Castel Coira - cultura dell'abitare e armeria (Burgen, 4), Ratisbona, Schnell & Steiner, 2009. ISBN 978-3-7954-2157-1

# Παραπομπές 

# Εξωτερικοί σύνδεσμοι 

Επίσημη ιστοσελίδα του Σλουντέρνο
