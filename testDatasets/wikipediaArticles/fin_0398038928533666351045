
## Brobackan silta

Siltamäen kivisilta (ruots. Brobacka bro) eli Brobackan silta, on Keravanjoen ylittävä kivinen holvisilta Helsingin ja Vantaan rajalla. Sillan länsipuolella on Vantaan Tammisto ja itäpuolella Helsingin Siltamäen kaupunginosa, joka on nimetty aiemman paikalla sijainneen sillan mukaan. Sillasta käytetään myös nimiä Kirkonkylän silta, Keravanjoen silta ja Siltamäen silta.Sillan ylläpitäjä on Helsingin kaupunki, joka mainitsee sen valmistumisvuodeksi virheellisesti 1890. Rakennuskulttuuri Vantaalla - Inventointi 1981 -teos (1982) kertoo kuitenkin, että nykyisen sillan rakentamisesta päätettiin vasta (Helsingin pitäjän) kunnankokouksessa 28. lokakuuta 1895. Sillan on suunnitellut rakennusmestari A. G. Hammar, ja alkujaan tämän (uuden) sillan rakennuskustannuksiksi arvioitiin 8 635 markkaa. Seuraavana vuonna (kunnankokous 27.1.1896) sillan holvia päätettiin korottaa neljä jalkaa. Silta on holvattu graniittiharkoista ja siinä on kaksi holvimaista yhdeksän metriä leveää aukkoa. Siltakannen alla käytettiin myös luonnonkiven lohkareita ja eteläpään rantapergertä on tuettu muuratulla kivilatomuksella.Samalla paikalla sijaitsi silta jo ennen nykyisen sillan rakentamista, sillä Senaatin kartassa (1872) tie kulkee tällä paikalla Keravajoen yli ja sillan itäpuolella on karttaan merkitty nykyisen Siltamäen ruotsinkielinen nimi Brobacka. Toisten lähteiden mukaan vanha silta olisi rakennettu 1870. Kivisilta on suojeltu asemakaavassa ja on nykyään kevyen liikenteen käytössä. Sillan yli johtanut maantie lakkautettiin 16. tammikuuta 1990.Kaksiaukkoisen sillan kokonaispituus on 36,8 metriä ja hyötyleveys 7,4 metriä (rakenteellinen leveys 8,3 m). Sillan alikulkukorkeus on 4,4 metriä. Brobackan silta on Helsingin vanhin silta ja suurin Vantaan kolmesta säilyneestä kivisillasta. Viimeisin korjaus siltaan tehtiin 2000–2001, korjatun sillan avajaisia vietettiin 29. toukokuuta 2001.

# Lähteet 

# Aiheesta muualla 

 Kuvia tai muita tiedostoja aiheesta Brobackan silta Wikimedia Commonsissa
