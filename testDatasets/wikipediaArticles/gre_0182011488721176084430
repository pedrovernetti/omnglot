
## Εμμανουήλ Ιωαννίδης

Ο Εμμανουήλ Ιωαννίδης (1823-1906) ήταν Έλληνας λόγιος και φιλόλογος, διευθυντής της Ελληνικής Σχολής της Χάλκης.
Ο Ιωαννίδης γεννήθηκε στην Αμοργό με το επώνυμο Ζαράνης και σπούδασε φιλολογία στο Πανεπιστήμιο Αθηνών. Στη συνέχεια έζησε πολλά χρόνια στο Βουκουρέστι και στην Κωνσταντινούπολη. Δημοσίευσε πολλές μελέτες φιλολογικού περιεχομένου και δίδαξε στην Ελληνική Σχολή της Χάλκης και σε άλλα σχολεία της Ελλάδας. Υπήρξε από τα ιδρυτικά μέλη του Ελληνικού Φιλολογικού Συλλόγου Κωνσταντινουπόλεως.
Ο Γάλλος αρχαιολόγος Γκαστόν Ντεσάν γνώρισε από κοντά τον Ιωαννίδη στην Αμοργό και γράφει σχετικά: «Ο άνθρωπος αυτός διαβάζει με μεγάλη άνεση οποιοδήποτε ορνιθοσκάλισμα γραμμένο με ψιλά γράμματα και πολύπλοκα συμπλέγματα, πάνω στις περγαμηνές, τα υαλουργήματα, τα μανουάλια και τα τέμπλα της Βυζαντινής Αυτοκρατορίας. Υπήρξε για πολύ καιρό σχολάρχης της Αμοργού... ...έχει αφιερωθεί στην μελέτη της Αμοργού. Γνωρίζει το νησί απέξω κι ανακατωτά. Ιστορικές πληροφορίες, δημοτικά τραγούδια, τοπικές παροιμίες, ιδιωματισμοί της τοπικής γλώσσας, είναι όλα θαμμένα μέσα στις σημειώσεις του... ...Έμαθα ότι ετοίμαζε μια μεγάλη εργασία για την Αμοργό: έξι τόμοι ήταν έτοιμοι για το τυπογραφείο. Έξι τόμοι είναι πολλοί για λίγα τετραγωνικά χιλιόμετρα. Όμως οι Έλληνες έχουν μιαν ικανότητα ερανισμού που επιτελεί κατορθώματα.»

# Πηγές 

Το αντίστοιχο λήμμα στη Νέα Ελληνική Εγκυκλοπαίδεια (Χάρη Πάτση), τόμος 14, σελ. 474

# Εξωτερικοί σύνδεσμοι 

Εμμανουήλ Ιωαννίδης στον Πανδέκτη, του Εθνικού Ιδρύματος Ερευνών
Κείμενο του Ε. Ιωαννίδη, όπου περιγράφει την ιδιαίτερη πατρίδα του
