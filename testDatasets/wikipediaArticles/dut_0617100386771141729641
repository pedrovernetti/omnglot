
## Kaal of Kammen

Kaal of Kammen is een Nederlands televisieprogramma van AVROTROS gepresenteerd door Sascha Visser. Het televisieprogramma sluit aan op Zapplive en vormt een onderdeel van het NPO Zapp blok op NPO 3. Het eerste seizoen begon op 30 januari 2016 en op 27 augustus 2016 kwam er een tweede seizoen gelijk daarna een derde en op 31 maart 2018 begon het vierde seizoen. Dit seizoen werd echter niet meer tijdens Zapplive uitgezonden, maar erna als apart programma.
In het jeugdprogramma gaan vier beste vrienden met elkaar de strijd aan in de 'vieze', 'pijnlijke', 'brutale' en 'grappige' opdrachten. Elke aflevering speelt zich af op een nieuwe locatie, waar de vriendengroep vier spellen speelt binnen het thema van die aflevering. Presentator Sascha Visser wordt bijgestaan door zijn 'Harries', te herkennen aan hun bivakmuts en rode overall. Aan het eind van elke aflevering wordt bepaald wie de verliezer is en wiens haar wordt afgeschoren door zijn vrienden. Als meerdere vrienden gelijk eindigen op de laatste plaats, worden deze allemaal kaalgeschoren.
