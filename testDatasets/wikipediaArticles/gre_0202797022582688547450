
## Ρουρ

Ο Ρουρ είναι ποταμός μεσαίου μεγέθους στη δυτική Γερμανία, στην περιοχή της Βόρειας Ρηνανίας-Βεστφαλίας. Είναι δεξιός παραπόταμος του Ρήνου.

# Περιγραφή και Ιστορία 

Οι πηγές του Ρουρ βρίσκονται κοντά στην πόλη Βίντερμπεργκ στην ορεινή περιοχή Σάουερλαντ, σε υψόμετρο 670 μέτρων. Ρέει προς τον κάτω Ρήνο σε υψόμετρο 56 μέτρων κοντά στην πόλη Ντούισμπουργκ. Το συνολικό του μήκος είναι 218 χιλιόμετρα και η παροχή νερού του είναι 79 κυβικά μέτρα ανά δευτερόλεπτο στο Μούλχαϊμ κοντά στις εκβολές του.
Ο ποταμός αρχικά διαρρέει τις πόλεις Μεσέντε, Άρνσμπεργκ, Βικέντε, Φρέντενμπεργκ, Χολζβικέντε, Άισερλον και Σβέρτε. Έπειτα ο ποταμός σχηματίζει το βόρειο όριο της Περιοχής Ρουρ, διασχίζοντας τις πόλεις Χάγη, Ντόρτμουντ, Χερντέκε, Βέττερ, Βίττεν, Μπόχουμ, Χάτιγκεν, Έσσεν, Μούλχαϊμ και Ντούισμπουργκ.
Η Περιοχή του Ρουρ ήταν η πρώτη κύρια βιομηχανική περιοχή της Γερμανίας στις αρχές και μέχρι τη μέση του 20ου αιώνα. Τα περισσότερα εργοστάσια ήταν εγκατεστημένα εκεί. Η Κατάληψη του Ρουρ από τις Γαλλικές δυνάμεις το 1923-1924, εξαιτίας της αποτυχίας της Δημοκρατίας της Βαϊμάρης να πληρώσει τις αποζημιώσεις που όφειλε από τον Πρώτο Παγκόσμιο Πόλεμο προκάλεσε παθητική αντίσταση, η οποία οδήγησε στην παύση λειτουργίας των εργοστασίων. Ως αποτέλεσμα, η γερμανική κρίση υπερπληθωρισμού έγινε ακόμη δεινότερη.
Κατά τη διάρκεια του Δευτέρου Παγκοσμίου Πολέμου, δύο από τα φράγματα πάνω στον Ρουρ, το Φράγμα Μένε και το Φράγμα Σόρπε ήταν στόχοι της "Επιχείρηση Τιμωρία" (Operation Chastise), κατά την οποία σχεδιάστηκαν ειδικές βόμβες με σκοπό να ανατιναχτούν τα φράγματα και να πλημμυρίσει η κοιλάδα, με την ελπίδα να πληγούν σοβαρά οι γερμανικές βιομηχανίες στην περιοχή. Η ιστορία αυτή είναι καταγεγραμμένη σε βιβλίο του 1951 αλλά έγινε ευρύτερα γνωστή από την ταινία "Τhe Dam Busters" του 1951.

# Λίμνες 

Υπάρχουν πέντε δεξαμενές στον ποταμό, που χρησιμοποιούνται συχνά για δραστηριότητες ανάπαυσης.

Η λίμνη Χένγκστεϊζε ανάμεσα στο Ντόρτμουντ και στη Χάγη. Έχει επιφάνεια 1,36 τετραγωνικά χιλιόμετρα.
Η λίμνη Χαρκόρτζε ανάμεσα στο Χερντέκε και στο Βέττερ. Έχει επιφάνεια 1,37 τετραγωνικά χιλιόμετρα.
Η λίμνη Κεμνάντερ Ζε ανάμεσα στο Βίττεν και στο Μπόχουμ. Έχει επιφάνεια 1,25 τετραγωνικά χιλιόμετρα.
Η λίμνη Μπαλντένζε στο Έσσεν-Βέρντεν. Έχει επιφάνεια 2,64 τετραγωνικά χιλιόμετρα.
Η λίμνη Κέντβιγκερ Ζε στο Έσσεν-Κέτβιγκ. Έχει επιφάνεια 0,55 τετραγωνικά χιλιόμετρα.

# Παραπομπές 

# Δείτε επίσης 

Ρουρ (περιοχή) (περιοχή)

# Εξωτερικοί σύνδεσμοι 

