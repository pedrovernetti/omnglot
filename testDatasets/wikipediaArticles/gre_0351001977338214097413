
## Μιρ Τζαφάρ Ντασνί

Ο Μιρ Τζαφάρ ιμπν Μιρ Χασάν Ντασνί (κουρδικά: Mîr Ceferê Dasnî , αραβικά: الأمير جعفر بن الأمير حسن الداسني ), επίσης γνωστός ως Τζαφάρ ιμπν Φαχαρτζίς, ήταν μέλος και ηγέτης της εθνοθρησκευτικής ομάδας των Γιαζίντι, ο οποίος, το 838, ξεκίνησε εξέγερση εναντίον του Αββασίδη Χαλίφη Αλ-Μουτασίμ στην περιοχή η οποία βρίσκεται βόρεια της Μοσούλης. Μετά την ήττα του στο Μπαμπαγκές, κατέφυγε σε κάστρα ευρισκόμενα στην περιοχή του Ντασίν. Ο Μουτασίμ, ως απάντηση, έστειλε στράτευμα υπό την ηγεσία του Αμπντουλάχ ιμπν Ανς αλ-Αζντί, με συνέπεια την ένοπλη σύγκρουση μεταξύ του αραβικού στρατεύματος και των Κούρδων οπαδών του Μιρ Τζαφάρ. Λόγω του δύσβατου του εδάφους, το αραβικό στράτευμα απέτυχε στην αποστολή του, υφιστάμενο σημαντικές απώλειες, ενώ αριθμός εκ των διοικητών του, συμπεριλαμβανομένου του θείου του Αμπντουλάχ, Ισάκ ιμπν Ανς, καθώς και του πεθερού του, σκοτώθηκαν.
Ο Μουτασίμ τότε όρισε τον Χαζάρο απελεύθερο Ιτάχε ως διοικητή του στρατού του. Ο Ιτάχ νίκησε τις δυνάμεις του Μιρ Τζαφάρ το 841, και σκότωσε σημαντικό αριθμό Κούρδων. Με στόχο να αποφύγει την σύλληψή του, ο Μιρ Τζαφάρ αυτοκτόνησε δια της κατάποσης δηλητηρίου.

# Παραπομπές 

