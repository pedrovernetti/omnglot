
## Eurooppalainen veljeskunta

Eurooppalainen veljeskunta – Runoilijamatka halki Saksan on vuonna 1942 ilmestynyt runoilija Arvi Kivimaan matkakertomus natsi-Saksasta. Se julkaistiin kaksi vuotta myöhemmin myös saksaksi nimellä Europäische dichterreise durch Deutschland. Saksankielisessä laitoksessa on mukana matkan aikana tehtyjä piirroksia eri rakennuksista ja maisemista. Kivimaa oli tuolloin Europäischen Schriftsteller-Vereinigung -kirjailijaliiton jäsen, joka oli Joseph Goebbelsin johtaman Saksan propagandaministeriön PEN Internationalin vastapainoksi perustama järjestö.

# Matka Saksaan 

Kivimaa vieraili natsi-Saksassa lokakuussa 1941, jolloin hän osallistui Suomen Kirjailijaliiton lähettämänä Weimarissa järjestetyille runoilijapäiville. Vierailuun liittyi Saksan kiertomatka, jolla Kivimaan lisäksi oli mukana neljätoista kirjailijaa eri puolilta Eurooppaa, sekä heidän isäntinään toimineita saksalaisia kirjailijoita. Seurueen saattajina oli armeijan upseereita sekä natsien propagandaministeriön edustaja.

# Kirja 

Teoksessaan Kivimaa muun muassa ylistää kansallissosialistisen vallankumouksen vaikutusta Saksan kulttuurielämään ja ihannoi heidän luomaansa ”Uutta Eurooppaa”, joka ”nykyhetken kärsimyksistä rakentaa sillan parempaan, inhimillisempään tulevaisuuteen”. Se sisältää myös joitakin antisemitistisiä viittauksia. Hänen mukaansa germaani on ”hallitsevan rodun jäsen”, joka on ”irroittanut juutalaiset Saksan valtioruumiista”. Kivimaa itse sanoi kirjan olevan ”subjektiivinen ja henkilökohtainen tunnustus”.Jatkosodan jälkeen lokakuussa 1945 teos poistettiin valvontakomission määräyksestä sekä kirjastoista että kirjakaupoista.

# Katso myös 

Femte akten
Kolmannen valtakunnan vieraana

# Lähteet 

