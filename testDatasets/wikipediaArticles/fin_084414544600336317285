
## Musta Ritari (tarina)

Musta Ritari (engl. The Black Knight) on vuonna 1998 julkaistu Don Rosan käsikirjoittama ja piirtämä Aku Ankka -tarina. Siinä esiintyi ensimmäistä kertaa Rosan luoma mestarivaras Arpin Lusène alias Musta Ritari. Tärkeässä osassa on myös aiemmin tarinassa Matka Maan keskipisteeseen esiintynyt Pelle Pelottoman keksimä Kertalaaki™, aine joka sulattaa kaikkea paitsi timantteja. 
Musta Ritari on 24 sivua pitkä, ja sen tarinakoodi on D 97346. Tarina julkaistiin Suomessa ensimmäisen kerran vuonna 1998 Aku Ankka -lehden numeroissa 23–24. Vuonna 2005 se julkaistiin kokoelma-albumissa Musta Ritari ja muita Don Rosan parhaita ja vuonna 2012 Don Rosan koottujen seitsemännessä osassa.Vuonna 2004 ilmestyi Don Rosan laatima tarinan jatko-osa Musta Ritari slurppaa jälleen.

# Juoni 

Tarina alussa Roope-setä paljastaa pojille, että hän säilyttää kassakaapissaan arvotonta mutta vaarallista Kertalaaki™-ainetta. He kuulevat radiosta, että kuuluisa maailmanmies ja elostelija Arpin Lusène on vierailulla Ankkalinnassa. Kaikki tietävät hänen olevan Musta Ritari -salanimeä käyttävä rikollinen, mutta hän itse väittää vain tuntevansa tämän. Lusène kertoo, että Musta Ritari on tulossa Ankkalinnaan putsaamaan ”la hrahalaarin”, Roopen rahasäiliön. Roope ymmärtää Lusènen yrittävän ryöstää hänet vain näyttääkseen, että pystyy siihen.
Yöllä Aku ja Roope ovat vahdissa rahasäiliön ulko-ovella. He ovat täydessä valmiudessa, mutta Mustan Ritarin onnistuu livahtaa säiliöön. He päästävät tietämättään Mustan Ritarin rahaholviin. Kun he ymmärtävät tämän olevan rahaholvissa ja avaavat oven, Musta Ritari telkeääkin heidät sinne. Roope tietää kuitenkin hätäuloskäynnin. Sillä välin Musta Ritari avaa kassakaapin ja päättelee sen sisältämän Kertalaakin™ olevan arvokasta. Hän varastaa sen, pussillisen timanttipölyä ja haarniskan.
Havaittuaan Kertalaakin™ ominaisuudet Lusène päällystää haarniskan timanttipölyn ja liiman seoksella ja peittää sen sitten Kertalaakilla™. Sen jälkeen hän lähtee kaupunkiin aiheuttamaan tuhoa ja järkytystä. Hän aikoo varastaa rahasäiliön sisällön – nyt häntä ei voi estää mikään. Aku yrittää estää häntä rautapallolla, mutta sillä ei ole mitään vaikutusta. Aku saa kaadettua kerrostalonkin Ritarin päälle, edelleen tuloksetta. Rahasäiliössä Roope yrittää hukuttaa Mustaa Ritaria rikkihappoon, mutta hänen haarniskansa vain imee sitä. Tupu, Hupu ja Lupu yrittävät pidätellä häntä timanteilla ampumalla, mutta haarniskan ansiosta timantit eivät vahingoita häntä. Aku sanoo, että Roope on aina onnistunut lopulta saamaan rahansa takaisin niinäkin harvoina kertoina, kun rosvot ovat onnistuneet ryöväämään hänet. Roope kuitenkin tietää, että Musta Ritari aikoo yksinkertaisesti tuhota Kertalaaki™-päällystetyllä miekallaan Roopen rahat ja väittää sitten maailmalle varastaneensa ne – hänellä on riittämiin rahaa; hän on vain maineen perässä.
Viime hetkillä Roope havaitsee Ritarin seisovan punaisen maton päällä. Siitä kiskaisten Roope kaataa hänet, ja hän putoaa lattioiden läpi pohjakerroksessa sijaitsevaan timanttikasaan ja menettää tajuntansa. Ilman timanttikasaa hän olisi vajonnut maan sisään. Aku ja Roope kiskovat Lusénen pois Mustan Ritarin haarniskasta. Aku lähtee viemään Lusénea vankilaan, mutta tämä onnistuu taas pakenemaan. Tarinan lopussa Tupu löytää Mustan Ritarin jättämän lapun, jossa lukee: ”Palaan vielä!”

# D.U.C.K.-omistus 

Tarinan D.U.C.K.-omistus on kaukaisen talon ikkunoissa vasemmanpuoleisen ankanpojan lakin lähellä.

# Lähteet 

