
## Meksikon tulvat 2007

Meksikon tulvat 2007 tapahtuivat loka-marraskuun vaihteessa vuonna 2007 Tabascon maakunnassa Meksikossa. Tulvavedet täyttivät 800 000 ihmisen kodit, ja yli 30 000 ihmistä jouduttiin evakuoimaan. Ne olivat maakunnan pahimmat tulvat 50 vuoteen. Suomen Punaisen Ristin mukaan arviolta 16 ihmistä kuoli.
SPR:n mukaan vuonna 2007 Tabascossa satoi nelinkertaisesti normaalivuoteen verrattuna. Osavaltion pääkaupungista Villahermosasta jopa 90 prosenttia oli veden peitossa. Enemmistö kaupungin puolesta miljoonasta asukkaasta oli vailla sähköä ja juoksevaa vettä. Tapahtuman aikaan arvioitiin, että kestäisi kuukausia ennen kuin kaupunkilaiset voisivat palata koteihinsa.Maaseudulla suuri määrä karjaa hukkui. Paikoin tulvat synnyttivät vaarallisia maanvyörymiä. Yli 110 000 kodittomaksi jäänyttä majoittui koulurakennuksiin ja väliaikaisiin suojiin. Meksikon Punainen Risti käynnisti mittavan avustusoperaation heti rankkasateiden alkaessa. Vaikeapääsyisimmille alueille apua vietiin veneillä ja helikoptereilla. Ilmakuljetusten avulla vietiin ruokaa 300 000 tulvien vuoksi eristyksiin jääneelle ihmiselle.

# Syyt 

Sademääräksi on arvioitu noin 70 senttimetriä lokakuun lopussa ja marraskuun alussa. Metsien väheneminen oli heikentänyt maaperän vedensidontakykyä, ja vuosia jatkunut öljyn pumppaus alueella saattoi johtaa maanpinnan laskuun ja tulvariskien nousuun. Maa todennäköisesti vajoaa, jos öljyä pumpataan paljon pois. Samaa varoitettiin New Orleansin alueesta suomenkielisessä National Geographic -lehdessä jo ennen Meksikon myrsky- ja tulva-vaurioita.

# Tulva-suojelu 

Washington Post -lehden mukaan Meksikon hallitus tutkii kansalaisjärjestön epäilyksen pohjalta paikalliskuvernöörin tulvasuojelurahojen käyttöä. Alueella toimii valtiollinen öljy-yhtiö Petróleos Mexicanos eli PEMEX. Sitä on kritisoitu ympäristövahingoista, jotka pahentavat tulva-vaurioita. PEMEX öljy-yhtiö on maksanut öljymaakuntien paikallishallinnolle korvauksia vahingoista vuodesta 1990 lähtien. Vähintään kolme miljoonaa dollaria lahjoitettiin vuosina 1997–2001 alueen tulvasuojeluun. Analyytikkojen mukaan on epäselvää, käytettiinkö rahat tarkoituksenmukaisesti.

# Lähteet 

# Aiheesta muualla 

 Kuvia tai muita tiedostoja aiheesta Meksikon tulvat 2007 Wikimedia Commonsissa
