
## Μαρία ντε Ζεσούς

Η Μαρία ντε Ζεσούς (Maria de Jesus, 10 Σεπτεμβρίου 1893 - 2 Ιανουαρίου 2009) ήταν υπεραιωνόβια από την Πορτογαλία. Από τις 26 Νοεμβρίου του 2008 ως το θάνατό της ήταν το γηραιότερο πρόσωπο στον κόσμο. Στις 11 Ιουνίου του 2008, σε ηλικία 114 ετών και 275 ημερών, κατάφερε να υπερβεί το ρεκόρ μακροζωίας στην Πορτογαλία, που ως τότε είχε η Μαρία ντο Κούτο Μάγια-Λόπες.

# Βιογραφία 

Γεννήθηκε στις 10 Σεπτεμβρίου του 1893 με το όνομα Μαρία ντος Σάντος και παντρεύτηκε το 1919. Ο σύζυγός της απεβίωσε το 1951, όταν εκείνη ήταν 57 ετών. Από το γάμο της αυτόν απέκτησε 5 παιδιά, εκ των οποίων την περίοδο που η ντε Ζεσούς κέρδισε τον τίτλο του γηραιότερου προσώπου στον κόσμο (Νοέμβριος 2008) ζούσαν ακόμα τα τρία. Η κόρη της, Μανταλένα (γεννήθηκε στις 25 Δεκεμβρίου του 1924), ένα από τα τρία εν ζωή παιδιά της, ζούσε μαζί της την ίδια περίοδο. Απέκτησε 11 εγγόνια, 16 δισέγγονα και 6 τρισέγγονα. Σε όλη τη ζωή της επισκέφτηκε νοσοκομείο μόνο μία φορά και η υγεία της ήταν σε καλή κατάσταση. Είναι χαρακτηριστικό ότι ζούσε στην οικία της και όχι σε οίκο ευγηρίας. Μπορούσε να περπατήσει με τη βοήθεια μπαστουνιού αλλά δεν μπορούσε να αναγνωρίσει τα αγαπημένα της πρόσωπα. Από τις αγαπημένες της ασχολίες ήταν να βλέπει παλιά οικογενειακά άλμπουμ, να απολαμβάνει τη λιακάδα στην ταράτσα της και να κάνει μπάνια. Τρεφόταν όχι με κρέας αλλά με ψάρι και λαχανικά και επίσης αγαπημένα της φαγητά ήταν η πορτογαλική πουτίγκα με ρύζι και παγωτό. Δεν κάπνισε ή ήπιε αλκοόλ ποτέ στη ζωή της.

# Γηραιότερο πρόσωπο στον κόσμο 

Η Πορτογαλίδα έγινε επίσημα το γηραιότερο πρόσωπο στον κόσμο σε ηλικία 115 ετών και 77 ημερών, όταν πέθανε η προηγούμενη κάτοχος του τίτλου, η Αμερικανίδα Έντνα Πάρκερ, στις 26 Νοεμβρίου του 2008 Στις 25 Ιουλίου του 2005 είχε ήδη γίνει το γηραιότερο πρόσωπο στην Πορτογαλία (σε ηλικία 111 ετών και 318 ημερών, με το θάνατο της επίσης Πορτογαλίδας, Μαρίας ντο Κούτο Μάγια-Λόπες. Έγινε γηραιότερο πρόσωπο στην Ευρώπη σε ηλικία 112 ετών και 336 ημερών έπειτα από το θάνατο της ηλικίας 114 ετών Γαλλίδας Καμίλ Λουαζό, στις 12 Αυγούστου του 2006. Η ντε Ζεσούς ήταν το τελευταίο πρόσωπο που είναι σήμερα εν ζωή και πιστοποιείται επίσημα ότι γεννήθηκε το 1893.

# Θάνατος 

Σχεδόν έναν μήνα μετά την απόκτηση του τίτλου του γηραιότερου προσώπου στον κόσμο, η ντε Ζεσούς απεβίωσε στις 2 Ιανουαρίου του 2009.

# Παραπομπές 

# Εξωτερικοί σύνδεσμοι 

Ρεπορτάζ για τα 115α γενέθλια της ντε Ζεσούς
Ερευνητική Ομάδα Γεροντολογίας
