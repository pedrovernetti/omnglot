
## Dacrydium cupressinum

Dacrydium cupressinum, yleisesti kutsuttuna myös rimu, on suuri, ainavihanta havupuu. Puu on endeeminen Uudessa-Seelannissa. Taksonomisesti se kuuluu eteläisen pallonpuoliskon podokarpuskasveihin.

# Levinneisyys 

Rimua esiintyy koko Uuden-Seelannin alueella, Pohjois- ja Eteläsaarella sekä Stewartinsaarella. Lukumääräisesti puuta kasvaa eniten Eteläsaaren länsirannikolla, mutta suurimmat puut löytyvät yleensä Pohjoissaarelta Taupon läheisistä metsistä.

# Ulkonäkö ja koko 

Rimu on hitaasti kasvava puu, joka voi saavuttaa jopa 50 metrin pituuden, joskin luonnossa puut kasvavat yleensä 20-35 metrin pituisiksi. Tyypillisesti puu kasvaa viileänlauhkeissa sademetsissä. Yksittäisistä, jopa 61 metrin pituisista, puista on maininta historiasta Pohjoissaaren kansallispuistosta, mutta sittemmin nämä pitkät puut ovat tuhoutuneet. Puu elää noin 800-900 vuoden ikäiseksi. Rimun suora runko on yleensä n. 1.5m halkaisijaltaan.
Lehtiasento on kierteinen.
Siementen kypsymisaika vie 15 kuukautta pölytyksen jälkeen. Kypsä käpy on punertava, hedelmää muistuttava, 6-10mm pituinen ja sisältää yleensä yhden siemenen. Siemeniä levittävät käpyjä syövät linnut, sillä siemenet kulkeutuvat lintujen ruoansulatuselimistön läpi vahingoittumattomina. Rimun kävyt ovat tärkeä osa ruokavaliosta joillekin linnuille, erityisesti Kakapoille, joiden lisääntymissykli yhdistyy rimun käpytuotantosykliin.

# Lähteet 

