
## Shanghain verilöyly

Shanghain verilöyly 12. huhtikuuta 1927 oli joukkomurha, jossa Tšiang Kai-šekin johtamat Kuomintang-puolueen joukot surmasivat noin 5 000 Kiinan kommunistisen puolueen ja ammattiliittojen jäsentä Shanghaissa. Verilöylyä seurasivat vielä väkivaltaisemmat tapahtumat Changshassa ja Kantonissa. Shanghain verilöylyä voidaan pitää alkuna Kiinan sisällissodalle, koska sen jälkeen Kuomintang erotti tai surmasi omissa riveissään vaikuttaneet kommunistit ja lopetti neljä vuotta kestäneen yhteistyönsä Kominternin ja Kiinan kommunistisen puolueen kanssa. Kuomintang hajaantui myös sisäisesti, kun Tšiangin johtama oikeistosiipi asettui vastustamaan puolueen vasemmiston johtamaa Wuhanin hallitusta.
Shanghain verilöylyä edeltäneen ammattiliittojen lakkoliikehdinnän johtajiin kuului Kiinan kansantasavallan tuleva pääministeri Zhou Enlai. Syksyllä 1927 Mao Zedong johti lyhytikäistä kapinahallitusta Hunanin maakunnassa ja perusti sotilasyksikköjä, joista myöhemmin kasvoi Kansan vapautusarmeija.

# Lähteet 

