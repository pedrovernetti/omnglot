
## Ubon Ratchathani

Ubon Ratchathani (thaiksi เมืองอุบลราชธานี), lyhyesti Ubon (thaiksi อุบล) on Ubon Ratchathanin provinssin pääkaupunki, joka sijaitsee Koillis-Thaimaan Isanissa. Se on samalla myös Mueang Ubon Ratchathanin alueen pääkaupunki. Vuonna 2005 kaupungissa oli 211 855 asukasta.

# Sijainti 

Ubon Ratchathani sijaitsee Thaimaan, Laosin ja Kambodžan raja-alueella, noin 630 kilometriä Thaimaan pääkaupungista Bangkokista koilliseen. Alueen suurin joki Mun virtaa kaupungin läpi, ja se on myös alueen tärkein vesilähde.

# Historia 

Kaupungin ympärillä oleva alue oli pitkään ennen Ramathibodi I:n hallitsemaa Ayutthayan valtakuntaa khemerien asuttama. Kaupunki itsessään perustettiin 1700-luvun lopulla burmalaisten tuhottua vuonna 1767 valtakunnan. Paikalliset johtajat perustivat kaupungin Rama I:n ehdotuksesta 20 vuotta hyökkäyksen jälkeen. Alue on ollut hallinnollisesti itsenäinen vuodesta 1933 lähtien.
Vietnamin sodan aikana kaupungissa oli Yhdysvaltain ilmavoimien lentotukikohta, joka on nykyisin Thaimaan kuninkaallisten ilmavoimien käytössä.
