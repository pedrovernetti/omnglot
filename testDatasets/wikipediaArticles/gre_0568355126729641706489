
## Π.Α.Σ. Μινωική Ηρακλείου Κρήτης

Ο Π.Α.Σ. Μινωική Ηρακλείου είναι αθλητικός σύλλογος με έδρα τη Νέα Φορτέτσα του Ηρακλείου Κρήτης. Επίσημο έτος ίδρυσης του συλλόγου είναι το 1959, χρώματα του συλλόγου είναι το βυσσινί και το λευκό και έμβλημα του συλλόγου είναι ο Διπλός πέλεκυς, κρητικό ιερογλυφικό της Μινωικής γλώσσας κατά τα χρόνια του Μινωικού πολιτισμού. Ο σύλλογος δραστηριοποιείται αποκλειστικά το άθλημα του ποδοσφαίρου και διαθέτει πλήρη ποδοσφαιρικό τμήμα ανδρών όλων των ηλικιακών τμημάτων. Ανήκει στη δύναμη της Ε.Π.Σ. Ηρακλείου στις οποίας τις διοργανώσεις και λαμβάνει μέρος. Έχει αγωνιστεί 3 φορές στο πρωτάθλημα της Δ' Εθνικής και 1 φορά στο πρωτάθλημα της Γ' Εθνικής. Έδρα του αποτελεί το γήπεδο του Πανεπιστημίου στη συνοικία Νέα Φορτέτσα του Ηρακλείου. 

# Ιστορικό 

Ο Ποδοσφαιρικός Αθλητικός Σύλλογος Μινωική ιδρύθηκε επίσημα το 1959 και εντάχθηκε στην Ε.Π.Σ. Ηρακλείου, έχοντας Αριθμό Μητρώου Ε.Π.Ο. 799. Έχει αναδειχθεί 2 φορές (1986-87 και 2002-03) υπερπρωταθλήτρια Ε.Π.Σ. Ηρακλείου και 1 φορά (1987-88) κυπελλούχος Ε.Π.Σ. Ηρακλείου. Η Μινωική εμφανίστηκε για πρώτη φορά στις εθνικές κατηγορίες τη σεζόν 1979-80, όποτε και αγωνίστηκε στο πρωτάθλημα της Εθνικής ερασιτεχνικής κατηγορίας που ήταν πρόδρομος της Γ' Εθνικής. Τερμάτισε στη 18η θέση σε σύνολο 20 ομάδων του 1ου ομίλου και υποβιβάστηκε, έχοντας αντιπάλους μεταξύ άλλων τους Π.Α.Ο. Ρουφ, Αθηναϊκό, Ιωνικό Νίκαιας, Ατρόμητο Πειραιώς, Διαγόρα Ρόδου και τους συντοπίτες Π.Ο.Α. και Εργοτέλη. 
Τη σεζόν 1987-88 αγωνίστηκε για πρώτη φορά στην Δ' Εθνική κατηγορία. Τερμάτισε τελευταία στην 16η θέση του 4ου ομίλου και υποβιβάστηκε. Στην Δ' Εθνική αγωνίστηκε εκ νέου τη σεζόν 1990-91, όποτε και υποβιβάστηκε τερματίζοντας πίσω από τον Α.Ο. Πλατανιά Χανιών στην 16η θέση σε σύνολο 20 ομάδων του 10ου ομίλου και τη σεζόν 2003-04, όποτε και τερμάτισε στη 14η θέση σε σύνολο 17 ομάδων του 10ου ομίλου και υποβιβάστηκε.Η Μινωική αγωνίζεται στο πρωτάθλημα της Α1' Κατηγορίας Ε.Π.Σ. Ηρακλείου. Τη σεζόν 2017-18 τερμάτισε στην 3η θέση διεκδικώντας την άνοδο. Στην ετήσια χοροεσπερίδα του συλλόγου στις 14 Ιουλίου του 2018 παρουσιάστηκε για πρώτη φορά ο ύμνος του συλλόγου, από τον καλλιτέχνη Στράτο Κουμπά. Ο ύμνος του συλλόγου γράφτηκε από τους Στράτο Κουμπά και Γιάννη Γιακανίκη και επισημοποιήθηκε από τον σύλλογο στις 2 Αυγούστου του 2018.

# Παραπομπές 

# Εξωτερικοί σύνδεσμοι 

Επίσημη ιστοσελίδα Ε.Π.Σ. Ηρακλείου
Επίσημη σελίδα facebook του συλλόγου
