
## Højskolen Østersøen

Højskolen Østersøen er en grundvig-koldsk folkehøjskole i Aabenraa grundlagt i 1993.
Efter forarbejde i 1992 grundlagde en gruppe erhvervsfolk med fabrikant Johannes Jensen i spidsen Højskolen Østersøen i 1993 med det formål at sikre, at danskerne var parate til at kommunikere med Tyskland, hvor indbyggertallet netop var blevet øget med 16 millioner ved Tysklands genforening.
Højskolen overtog det tidligere Hotel Hvide Hus ved Aabenraa Fjord, som Johannes Jensen havde købt i 1992. Hotellet kunne tages i brug som højskole uden ombygning. Forhallen er udsmykket af Poul Gadegaard.Skolens fokus var de første 25 år det dansk-tyske naboskab og gensidig sprogtilegnelse. Skolen benytter tandemundervisning, hvor en dansksproget og en tysksproget i tomandshold lærer af hinanden.
Skolen har haft projekter for unge med ønske om at arbejde grænseoverskridende. 
Hvert efterår køres et skilærerprojekt, hvor unge danskere lærer tysk og forberedes på at tage uddannelsen til skiinstruktør i Østrig. Det er et af Højskole Plus-projekterne siden 2004, hvor skolen gennem sit netværk formidler job i de tysksprogede lande. 
Da tyske ambulancefolk fik arbejde i Sønderjylland, blev de uddannet i dansk sprog på Højskolen Østersøen.I 2011 modtog Højskolen Østersøen EU's sprogpris. I begrundelsen lød det bl.a., at Højskole PLUS-konceptet i høj grad var gennemtænkt og en innovativ måde at lære sprog på.I februar 2012 udvidedes den internationale profil gennem 4-måneders højskoleophold med særligt fokus på gensidig kulturforståelse og øget kendskab til nabosprog. 
I vanskelige tider for højskoledrift har det været nødvendigt at satse en del på korte kurser helt ned til én uges varighed med et indhold af kultur (musik, sang, koncerter, litteratur, teater, opera, kunst, historie, natur, etik og kulturelle rejsekurser). De korte kurser søges overvejende af pensionister og er med til at holde højskolen kørende. Kurserne annonceres på skolens hjemmeside, gennem Højskoleforeningen og Kristeligt Dagblad. 
Højskolen var i de første mange år profileret ved de mange tysksprogede (men også dansktalende) medarbejdere, der kunne sikre den tysksproglige faglighed. Det var blandt andre historikeren Martin Groh, sprogmanden Rolf Pistor-Riebold fra Hessen, Ulrike Patzke fra Harzen, Angela Weckel Hansen fra Hamborg, Ruben Karschnick fra Hamborg og dr. Matthias Langheiter-Tutschek fra Østrig. Den sidste var Sabine Otten, som var ansat fra midten af 2017 til midten af 2018. I øjeblikket er der ikke medarbejdere med tysk modersmål. 
I 2019 med Morten Erbs som ny forstander blev fokus flyttet til bæredygtighed, økologi og begreber som »vild mad« baseret på vilde planter (vegetarkost).
Skolens bestyrelsesformand, Jens Andresen, der også er Grænseforeningens landsformand, trådte tilbage i forbindelse med skolens omstrukturering i 2019 og er blevet efterfulgt af Karsten Nissen som bestyrelsesformand.

# Forstandere 

1993-2003 Knud-Erik Therkelsen 
2004 jan.-april Karl-Christian Gubi Schmidt
2004 maj-aug. Elly Andersen konstitueret 
2004-2016 Peter Buhrmann, ph.d.
2016-2018 Annemarie Morris
2018 maj-okt. Hanne Fischer
2018 nov.-dec. Karim Pedersen konstitueret
2019- Morten Erbs

# Referencer 

# Eksterne henvisninger 

Højskolen Østersøens hjemmeside
