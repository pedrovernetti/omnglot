
## Πασκιέ Γκρενιέ

Ο Πασκιέ Γκρενιέ (Pasquier Grenier, 1447 – 1493) ήταν Φλαμανδός καλλιτέχνης που δημιουργούσε αλλά και εμπορευόταν ταπισερί.

# Βίος και έργο 

Ο Πασκιέ Γκρενιέ γεννήθηκε στην Τουρναί το 1447. Δημιούργησε εργαστήριο ύφανσης ταπισερί στην πόλη του, το οποίο πρωτοαναφέρεται στα 1477 Στο εργαστήριό του κατασκευάστηκαν έργα ιδιαίτερα αξιοσημείωτα, με αποτέλεσμα ο Γκρενιέ να αναγορευτεί επίσημος προμηθευτής της αυλής των Δουκών της Βουργουνδίας, ενώ έργα του πωλούνταν επίσης στο Λονδίνο και στο Παρίσι. Χάρη στην οικογένεια Γκρενιέ (οι γιοι του Αντουάν και Ζαν ακολούθησαν τα ίχνη του πατέρα τους) η Τουρναί έγινε το βασικό κέντρο της δημιουργίας ταπισερί στη Δύση. Θεωρείται ως μια από τις έξι πλέον εξέχουσες προσωπικότητες της πολιτιστικής ιστορίας της Τουρναί.Υπήρξε προσωπικότητα που επηρέαζε σημαντικά την πόλη και αποτελούσε μέλος της "ευγενούς αδελφότητος της Νταμουαζώ" (Damoiseaux). Δεν περιοριζόταν στην τέχνη του, αλλά ήταν και επιχειρηματίας, ακούραστος ταξιδευτής και πλούσιος συλλέκτης και σκεπτόμενος διπλωμάτης καθώς διέθετε υποκαταστήματα των επιχειρήσεών του σε άλλες πόλεις, ιδιαίτερα στη Μπρυζ και στην Γκιζ. Στις επιχειρήσεις του περιλάμβανε, επίσης, και αγοραπωλησίες κρασιού.Έγινε δεκτός στην αριστοκρατία της πόλης το 1447 και αναφέρεται σε τρεις πράξεις αγοραπωλησίας το 1449 ως "marcheteur", δηλαδή κατασκευαστής ταπισερί τις οποίες πωλούσε στην αγορά. Με δικά του έξοδα κατασκευάστηκαν στην εκκλησία του Σαιν-Κεντέν της Τουρναί τρία παρεκκλήσια, στο ένα από τα οποία βρίσκεται θαμμένος σήμερα.
Το 1459 ο Φίλιππος Γ΄ ο Καλός αγόρασε από το εργαστήριο του Γκρενιέ μια ταπισερί με θέμα την "ιστορία του Μεγάλου Αλεξάνδρου", η οποία αναφέρεται ως μια από τις πλέον φαντασμαγορικές ταπισερί του θησαυρού της αυλής της Βουργουνδίας. Δύο τμήματα αυτού του δημιουργήματος έχουν διασωθεί και βρίσκονται σήμερα στην κατοχή του πρίγκηπα Ντόρια στη Ρώμη.Το 1461 ο Δούκας αγόρασε μια ακόμη σειρά ταπισερί από τον Γκρενιέ, με θέμα "τα Πάθη του Κυρίου" και μια συλλογή ταπισερί με θέμα χωρικούς και υλοτόμους. Το 1462 ακολούθησαν οι "Ιστορία της Εσθήρ στους Ασσυρίους", "ο Ιππότης του κύκνου" (από πίνακα του Ζαν Νταρέ) και το 1466 οι "πορτοκαλιές" και οι "υλοτόμοι" για λογαριασμό της Δούκισσας των Βουρβόνων και της Δούκισσας του Χέλντερλαντ. Το 1472 στο εργαστήριό του δημιουργήθηκε η ταπισερί με θέμα τον "τρωικό πόλεμο", που προσφέρθηκε ως δώρο από τους άρχοντες της Μπρυζ στον Κάρολο της Βουργουνδίας για τον γάμο του με τη Μαργαρίτα της Υόρκης.
Το 1475 ο Γκρενιέ δώρησε στην εκκλησία του Σαιν-Κεντέν μια ταπισερί με τα "επτά μυστήρια". Η εξέταση ορισμένων τμημάτων της, που ξαναβρέθηκαν στην Αγγλία, επέτρεψε σε ορισμένους ειδικούς να εκφράσουν την άποψη ότι ο δημιουργός απεικονίζεται ο ίδιος σε αυτήν μαζί με μέλη της οικογένειάς του.
Τα τελευταία χρόνια της ζωής του ο καλλιτέχνης απασχολήθηκε περισσότερο με πολιτικές / διπλωματικές αποστολές που του εμπιστεύτηκε το μαγιστράτο της πόλης του. Το 1479 ξεκίνησε διαπραγματεύσεις με τον Ολιβιέ ντε Νταμ, ευνοούμενο του τότε Γάλλου βασιλέα, για ένα θέμα που αφορούσε στην πόλη. Το 1481 απεστάλη, ναζί με αντιπροσωπεία, στον βασιλέα της Γαλλίας.Ο Γκρενιέ απεβίωσε στην Τουρναί το 1493.

# Παραπομπές 

