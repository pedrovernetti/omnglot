
## Οι Εκδικητές (ταινία 2012)

Οι Εκδικητές (πρωτότυπος τίτλος: The Avengers ή Marvel's The Avengers - σε Ηνωμένο Βασίλειο και Ιρλανδία κυκλοφόρησε και με τον τίτλο Marvel Avengers Assemble) είναι αμερικανική ταινία περιπέτειας με υπερήρωες παραγωγής 2012, βασισμένη στο ομώνυμο κόμικ της Marvel, σε παραγωγή των Marvel Studios και διανομή από τα Walt Disney Studios Motion Pictures. Αποτελεί την έκτη ταινία του κινηματογραφικού σύμπαντος της Marvel (MCU). Τη σκηνοθεσία και το σενάριο της ταινίας ανέλαβε ο Τζος Γουίντον και σε αυτήν πρωταγωνιστούν οι Ρόμπερτ Ντάουνι Τζούνιορ, Κρις Έβανς, Μαρκ Ράφαλο, Κρις Χέμσγουορθ, Σκάρλετ Τζοχάνσον και Τζέρεμι Ρένερ ως την ομότιτλη ομάδα των Εκδικητών, πλαισιωμένοι από τους Τομ Χίντλστον, Κλαρκ Γκρεγκ, Κόμπι Σμόλντερς, Στέλαν Σκάρσγκαρντ και Σάμιουελ Λ. Τζάκσον. Στην ταινία, ο Νικ Φιούρι, διευθυντής της κατασκοπευτικής οργάνωσης Α.Σ.Π.Ι.Δ.Α., στρατολογεί τους Τόνι Σταρκ, Στιβ Ρότζερς, Μπρους Μπάνερ και Θορ για τη δημιουργία μιας ομάδας με σκοπό να σταματήσουν τον αδελφό του Θορ, τον Λόκι, στην προσπάθειά του να υποτάξει τη Γη.
Η ανάπτυξη της ταινίας ξεκίνησε όταν τα Marvel Studios έλαβαν ένα δάνειο από την Merill Lynch τον Απρίλιο του 2005. Μετά την επιτυχία της ταινίας Iron Man τον Μάιο του 2008, η Marvel ανακοίνωσε ότι η ταινία Οι Εκδικητές θα κυκλοφορούσε τον Ιούλιο του 2011. Μετά την υπογραφή της Τζοχάνσον τον Μάρτιο του 2009, η ταινία προγραμματίστηκε να κυκλοφορήσει το 2012. Ο Γουίντον προσλήφθηκε τον Απρίλιο του 2010 και ξανάγραψε το σενάριο που είχε γράψει αρχικά ο Ζακ Πεν. Η παραγωγή ξεκίνησε τον Απρίλιο του 2011 στην Αλμπουκέρκη του Νέου Μεξικού, πριν μεταφερθεί στο Κλίβελαντ του Οχάιο τον Αύγουστο και στη Νέα Υόρκη τον Σεπτέμβριο. Κατά τη διάρκεια της μετα-παραγωγής, η ταινία μετατράπηκε και σε 3D μορφή.
Οι Εκδικητές προβλήθηκαν για πρώτη φορά στις 11 Απριλίου 2012 στο El Capitan Theatre, ενώ κυκλοφόρησε στις αίθουσες των Ηνωμένων Πολιτειών στις 4 Μαΐου 2012. Στην Ελλάδα η ταινία κυκλοφόρησε στις 26 Απριλίου 2012. Η ταινία έλαβε θετικές κριτικές για τη σκηνοθεσία, το σενάριο, τις ερμηνείες και τη μουσική επένδυσή της, καθώς και αρκετά βραβεία και υποψηφιότητες, συμπεριλαμβανομένων των υποψηφιοτήτων για βραβεία Όσκαρ και BAFTA σε κατηγορίες για οπτικά εφέ. Δημιούργησε ή ισοφάρισε αρκετά από τα ρεκόρ του box office, συμπεριλαμβανομένου και του μεγαλύτερου ανοίγματος ταινίας για το πρώτο Σαββατοκύριακο σε Ηνωμένες Πολιτείες και Καναδά. Οι Εκδικητές είχαν συνολικά έσοδα παγκοσμίως πάνω από $1.5 δισεκατομμύριο και έγιναν η τρίτη ταινία με τις περισσότερες εισπράξεις όλων των εποχών μέχρι εκείνη τη στιγμή, καθώς επίσης και η ταινία με τις περισσότερες εισπράξεις για το 2012. Είναι η πρώτη παραγωγή της Marvel που έφτασε το $1 δισεκατομμύριο σε πωλήσεις εισιτηρίων. Το 2017, συμπεριλήφθηκε, έπειτα από ψηφοφορία, στη λίστα του περιοδικού Empire ως μία από τις 100 καλύτερες ταινίες όλων των εποχών.
Ακολούθησαν τρεις συνέχειες με τους τίτλους Εκδικητές: Η Εποχή του Ultron, Εκδικητές: Ο Πόλεμος της Αιωνιότητας και Εκδικητές: Η Τελευταία Πράξη, οι οποίες κυκλοφόρησαν τον Μάιο του 2015, τον Απρίλιο του 2018 και τον Απρίλιο του 2019 αντίστοιχα.

# Πλοκή 

Ο Ασγκαρντιανός Λόκι συναντιέται με τον Άλλο, τον αρχηγό μιας εξωγήινης φυλής γνωστής με το όνομα Τσιτάουρι. Ο Άλλος υπόσχεται στον Λόκι να του παραχωρήσει έναν στρατό με τον οποίο θα μπορέσει να υποτάξει τη Γη, με αντάλλαγμα να πάρει για εκείνον το Τεσσεράκτιο, μια ισχυρή πηγή ενέργειας με άγνωστες ικανότητες. Ο Νικ Φιούρι, διευθυντής της κατασκοπευτικής οργάνωσης Α.Σ.Π.Ι.Δ.Α., και η υπολοχαγός του Πράκτορας Μαρία Χιλ καταφτάνουν σε μια απομακρυσμένη εγκατάσταση έρευνας κατά τη διάρκεια εκκένωσης, όπου ο φυσικός Δόκτωρ Έρικ Σέλβιγκ ηγείται μιας ερευνητικής ομάδας που πειραματίζεται στο Τεσσεράκτιο. Ο Πράκτορας Φιλ Κόλσον εξηγεί ότι το αντικείμενο άρχισε να ακτινοβολεί μια ασυνήθιστη μορφή ενέργειας και ξαφνικά ενεργοποιείται και ανοίγει μια πύλη, επιτρέποντας στον Λόκι να εισέλθει στη Γη. Ο Λόκι παίρνει το Τεσσεράκτιο και χρησιμοποιεί το σκήπτρο του για να υποδουλώσει τον Σέλβιγκ και κάποιους από τους πράκτορες, συμπεριλαμβανομένου και του Κλιντ Μπάρτον, ώστε να τον βοηθήσουν να αποδράσει.
Ως απάντηση στην επίθεση, ο Φιούρι ενεργοποιεί την «Πρωτοβουλία Εκδικητές». Η Πράκτορας Νάτασα Ρόμανοφ πηγαίνει στην Καλκούτα για να στρατολογήσει τον Δόκτωρ Μπρους Μπάνερ, ο οποίος θα βοηθήσει στον εντοπισμό του Τεσσεράκτιου μέσω της εκπομπής γάμμα ακτινοβολίας από το αντικείμενο. Ο Κόλσον επισκέπτεται τον Τόνι Σταρκ ζητώντας του να μελετήσει την έρευνα του Σέλβιγκ, ενώ ο Φιούρι προσεγγίζει τον Στιβ Ρότζερς αναθέτοντάς του την ανάκτηση του Τεσσεράκτιου.
Στη Στουτγκάρδη, ο Μπάρτον κλέβει το ιρίδιο που χρειάζεται για να σταθεροποιηθεί η δύναμη του Τεσσεράκτιου καθώς ο Λόκι προκαλεί αντιπερισπασμό, κάτι που οδηγεί σε μια σύντομη σύγκρουση με τους Ρότζερς, Σταρκ και Ρόμανοφ με αποτέλεσμα την παράδοση του Λόκι. Καθώς ο Λόκι συνοδεύεται στην Α.Σ.Π.Ι.Δ.Α., ο Θορ, ο ετεροθαλής αδερφός του, καταφτάνει και τον ελευθερώνει ελπίζοντας να τον πείσει να εγκαταλείψει το σχέδιό του και να επιστρέψει στο Άσγκαρντ. Έπειτα από μια αναμέτρηση με τους Σταρκ και Ρότζερς, ο Θορ συμφωνεί να πάει τον Λόκι στο αεροπλανοφόρο Helicarrier της Α.Σ.Π.Ι.Δ.Α.. Μετά την άφιξή τους εκεί, ο Λόκι φυλακίζεται ενώ οι επιστήμονες Μπάνερ και Σταρκ προσπαθούν να εντοπίσουν το Τεσσεράκτιο.
Οι Εκδικητές διχάζονται, τόσο για το πως να προσεγγίσουν τον Λόκι όσο και για την αποκάλυψη πως η Α.Σ.Π.Ι.Δ.Α. σχεδιάζει να εκμεταλλευτεί το Τεσσεράκτιο για να δημιουργήσει όπλα τα οποία θα μπορεί να χρησιμοποιήσει εναντίον εχθρικών εξωγήινων. Καθώς η ομάδα διαφωνεί, ο Μπάρτον και οι άλλοι πράκτορες που βρίσκονται υπό την επιρροή του Λόκι επιτίθενται στο Helicarrier απενεργοποιώντας έναν από τους κινητήρες ενόσω βρίσκεται σε πτήση, ενώ προκαλούν επίσης τη μεταμόρφωση του Μπάνερ σε Χαλκ. Σταρκ και Ρότζερς προσπαθούν να επανεκκινήσουν τον κατεστραμμένο κινητήρα, ενώ ο Θορ προσπαθεί να σταματήσει τον Χαλκ. Η Ρόμανοφ παλεύει με τον Μπάρτον και τον αναισθητοποιεί, καταφέρνοντας να σπάσει τον έλεγχο που έχει ο Λόκι πάνω του. Ο Λόκι, αφού σκοτώνει τον Κόλσον, δραπετεύει και πετάει τον Θορ από το αεροπλανοφόρο, ενώ ο Χαλκ πέφτει στο έδαφος μετά την επίθεσή του σε ένα μαχητικό τζετ της Α.Σ.Π.Ι.Δ.Α.. Ο Φιούρι χρησιμοποιεί το θάνατο του Κόλσον δίνοντας κίνητρο στους Εκδικητές να συνεργαστούν και να δουλέψουν ως ομάδα. Σταρκ και Ρότζερς συνειδητοποιούν ότι το να τους νικήσει ο Λόκι δεν θα είναι αρκετό για εκείνον. Ο Λόκι θέλει να τους εξουδετερώσει δημοσίως ώστε να επικυρώσει τον εαυτό του ως τον κυρίαρχο της Γης. Ο Λόκι χρησιμοποιεί το Τεσσεράκτιο σε συνδυασμό με μια συσκευή που κατασκεύασε ο Σέλβιγκ για να ανοίξει μια πύλη πάνω από τον Πύργο Σταρκ, έτσι ώστε να εισέλθει από το διάστημα ο στρατός των Τσιτάουρι και να αρχίσει η εισβολή στη Γη.
Οι Ρότζερς, Σταρκ, Ρόμανοφ, Μπάρτον και Θορ τρέχουν να προστατέψουν την πόλη της Νέας Υόρκης όπου ο Λόκι άνοιξε την πύλη. Ο Μπάνερ καταφθάνει κι αυτός στο σημείο και μεταμορφώνεται σε Χαλκ για να βοηθήσει. Όλοι μαζί πολεμούν το στρατό των Τσιτάουρι ενώ προσπαθούν να εκκενώσουν την πόλη. Ο Χαλκ βρίσκει τον Λόκι και καταφέρνει να τον υποτάξει, ενώ η Ρόμανοφ φτάνει στη γεννήτρια που κρατάει την πύλη ανοικτή κι όπου ο Σέλβιγκ, ελεύθερος πια από την επιρροή του Λόκι, αποκαλύπτει πως το σκήπτρο του Λόκι μπορεί να χρησιμοποιηθεί για να κλείσει η πύλη. Στο μεταξύ, οι ανώτεροι του Φιούρι από το Συμβούλιο Παγκόσμιας Ασφάλειας προσπαθούν να σταματήσουν την εισβολή εκτοξεύοντας έναν πυρηνικό πύραυλο στο Μανχάταν. Ο Σταρκ αναχαιτίζει τον πύραυλο και τον οδηγεί μέσω της πύλης στον στόλο των Τσιτάουρι. Ο πύραυλος εκρήγνυται καταστρέφοντας το επικεφαλής διαστημόπλοιο των Τσιτάουρι και διακόπτοντας την επίθεσή τους στη Γη. Η στολή του Σταρκ μένει από ενέργεια και χάνει τις αισθήσεις του καθώς πέφτει προς την πύλη, ακριβώς πριν η Ρόμανοφ την κλείσει. Ο Σταρκ βρίσκεται σε ελεύθερη πτώση αλλά ο Χαλκ τον πιάνει πριν κτυπήσει στο έδαφος. Στον απόηχο όλων αυτών, ο Θορ επιστρέφει τον Λόκι και το Τεσσεράκτιο στο Άσγκαρντ, ενώ ο Φιούρι εκφράζει την αισιοδοξία πως οι Εκδικητές θα επιστρέψουν για να υπερασπιστούν τη Γη αν χρειαστεί.
Στη σκηνή μετά τους τίτλους τέλους, ο Άλλος συζητάει με τον αφέντη του για την αποτυχημένη επίθεση στη Γη.

# Ηθοποιοί και Χαρακτήρες 

Ρόμπερτ Ντάουνι Τζούνιορ ως Τόνι Σταρκ/Iron Man:Ένας άντρας που αυτοπεριγράφεται ως ιδιοφυής, δισεκατομμυριούχος, playboy και φιλάνθρωπος με μια ηλεκτρομηχανική στολή την οποία δημιούργησε ο ίδιος. Ο Ντάουνι προσλήφθηκε για την ταινία ως μέρος της συμφωνίας με τα Marvel Studios να εμφανιστεί σε τέσσερις ταινίες, η οποία περιελάμβανε πέραν της πρώτης ταινίας Iron Man, και τις ταινίες Iron Man 2 και Οι Εκδικητές. Ο Ντάουνι είπε πως αρχικά πίεσε τον Γουίντον να κάνει τον Σταρκ τον αρχηγό της ομάδας: «Λοιπόν, είπα, 'Πρέπει να είμαι στην πρώτη σκηνή. Δεν ξέρω τι σκέφτεται, αλλά ο Τόνι πρέπει να είναι αυτός που θα καθοδηγεί όλο αυτό το πράγμα'. Και μου είπε, 'Εντάξει, ας το δοκιμάσουμε'. Το δοκιμάσαμε και δεν δούλεψε, επειδή αυτό είναι ένα διαφορετικό πράγμα, η ιστορία και η ιδέα και το θέμα είναι το θέμα και όλοι είναι απλά ένα πόδι από το χταπόδι». Σχετικά με την εξέλιξη του χαρακτήρα σε σχέση με τις προηγούμενες ταινίες, ο Ντάουνι είπε: «Στον Iron Man, ο οποίος αποτελούσε την αρχική ιστορία, ο Τόνι είχε κατά κάποιο τρόπο τη δική του φώτιση και λύτρωση. Στον Iron Man 2 έχει να κάνει με το να μην είναι μόνος, αντιμετωπίζοντας θέματα κληρονομιάς και κάνοντας χώρο για τους άλλους ... Στους Εκδικητές, μπαίνει σε μια ομάδα και συνεργάζεται μαζί τους». Ο Ντάουνι εισέπραξε $50 εκατομμύρια «όταν τα μπόνους του box-office και οι αποζημιώσεις μετά το τέλος της προβολής της ταινίας υπολογίστηκαν».
Κρις Έβανς ως Στιβ Ρότζερς/Captain America:Ένας βετεράνος του Β΄ Παγκοσμίου Πολέμου ο οποίος έχει ενισχυθεί στο μέγιστο της ανθρώπινης ικανότητας από έναν πειραματικό ορό και για αρκετά χρόνια βρισκόταν παγωμένος, αναστέλλοντας όλες του τις σωματικές λειτουργίες, πριν τον βρουν και τον επαναφέρουν/ξυπνήσουν στον σύγχρονο κόσμο. Ο Έβανς προσλήφθηκε για την ταινία ως μέρος της συμφωνίας του με τα Marvel Studios να εμφανιστεί σε τρεις ταινίες, συμπεριλαμβανομένης και των Εκδικητών. Ο Έβανς είπε πως ο Στιβ Ρότζερς είναι πιο σκοτεινός στους Εκδικητές: «Έχει να κάνει με εκείνον να προσπαθεί να προσαρμοστεί στον σύγχρονο κόσμο. Πρέπει να φανταστείς, είναι μεγάλο σοκ το να αποδεχτείς το γεγονός πως βρίσκεσαι σε μια τελείως διαφορετική περίοδο και πως όλοι όσοι γνωρίζεις είναι νεκροί. Όλοι για τους οποίους νοιαζόσουν... Ήταν στρατιώτης, προφανώς, όλοι όσοι πολεμούσε μαζί, όλα τα αδέλφια του στον στρατό, όλοι είναι νεκροί. Είναι απλά μόνος. Πιστεύω στην αρχή είναι σαν ψάρι έξω από το νερό, και είναι σκληρό. Είναι δύσκολο για εκείνον να το καταπιεί. Έπειτα, προσπαθεί να βρει μια ισορροπία στον σύγχρονο κόσμο». Όσον αφορά τη δυναμική μεταξύ του Ρότζερς και του Τόνι Σταρκ, ο Έβανς είπε: «Πιστεύω πως σίγουρα υπάρχει μια διχοτομία - αυτού τους είδους η προστριβή μεταξύ εμένα και του Τόνι Σταρκ, είναι δύο αντίθετοι πόλοι. Ο ένας τύπος είναι στα φώτα της δημοσιότητας και στρωτός, ενώ ο άλλος είναι ανιδιοτελής και στη σκιά και κάπως ήσυχος και πρέπει οι δυο τους να τα βρουν. Το διερευνούν αυτό και είναι αρκετά διασκεδαστικό». Ο Έβανς εισέπραξε $2-3 εκατομμύρια για την ταινία.
Μαρκ Ράφαλο ως Μπρους Μπάνερ/Hulk:Ένας ιδιοφυής επιστήμονας ο οποίος, εξαιτίας της έκθεσής του σε γάμμα ακτινοβολία, μεταμορφώνεται σε ένα τέρας όταν εξοργίζεται ή αναστατώνεται. Ο Ράφαλο, ο οποίος ήταν υποψήφιος να ενσαρκώσει τον Μπάνερ στην ταινία Ο Απίθανος Hulk πριν ο Έντουαρντ Νόρτον πάρει τον ρόλο, προσλήφθηκε όταν οι διαπραγματεύσεις μεταξύ της Marvel και του Νόρτον κατέρρευσαν. Σχετικά με την αντικατάσταση του Νόρτον, ο Ράφαλο είπε: «Είμαι φίλος του Εντ, και ναι, αυτός δεν ήταν ο καλύτερος τρόπος για κανέναν. Αλλά όπως το βλέπω, ο Εντ κληροδότησε αυτόν τον ρόλο σε μένα. Το κοιτάζω ως τον Άμλετ της γενιάς μου». Σχετικά με τον χαρακτήρα, είπε: «Είναι ένας τύπος που παλεύει με δύο πλευρές του εαυτού του - τη σκοτεινή και τη φωτεινή - και όλα όσα κάνει στη ζωή του φιλτράρονται μέσω των θεμάτων ελέγχου που έχει. Μεγάλωσα με την τηλεοπτική σειρά του Μπιλ Μπίξμπι, για την οποία πίστευα πως ήταν μια πραγματική απόχρωση και ένας πραγματικά ανθρώπινος τρόπος να κοιτάζεις τον Hulk. Μου αρέσει που ο ρόλος έχει αυτή την ποιότητα». Όσον αφορά τη θέση του Hulk στην ομάδα, ο Ράφαλο είπε: «Είναι σαν το μέλος της ομάδας που κανείς από τα άλλα μέλη δεν ξέρει αν τον θέλει στην ομάδα. Είναι ένα χαλαρό κανόνι. Είναι σαν 'Απλά πέταξε μια χειροβομβίδα στο κέντρο μιας ομάδας και ας ελπίσουμε πως όλα θα πάνε καλά!'». Αυτή είναι η πρώτη παραγωγή όπου ο ηθοποιός ο οποίος υποδύεται τον Μπάνερ, υποδύεται επίσης και τον Hulk. Ο Ράφαλο ανέφερε στο περιοδικό New York: «Είμαι πραγματικά ενθουσιασμένος. Κανείς πιο πριν δεν έχει υποδυθεί πραγματικά τον Hulk, πάντα γινόταν με CGI. Πρόκειται να το κάνουν με καταγραφή κίνησης κι έτσι θα υποδυθώ πραγματικά τον Hulk. Θα είναι διασκεδαστικό». Το 3D μοντέλο που χρησιμοποιήθηκε για να δημιουργηθεί το σώμα του Hulk διαμορφώθηκε από τον bodybuilder και άνδρα στρίπερ από το Λονγκ Άιλαντ, Στιβ Ρομ, ενώ το πρόσωπο του Hulk διαμορφώθηκε από το πρόσωπο του Ράφαλο. Για τη δημιουργία της φωνής του Hulk, η φωνή του Ράφαλο αναμίχθηκε με αυτή του Λου Φάριγκνο και άλλων. Ωστόσο, η μοναδική ατάκα που έχει ο Hulk στην ταινία («Puny god») δίνεται αποκλειστικά από τον Ράφαλο. Ο Ράφαλο εισέπραξε $2-3 εκατομμύρια για την ταινία.
Κρις Χέμσγουορθ ως Thor:Ο διάδοχος του θρόνου του Άσγκαρντ, βασισμένος στην ομώνυμη θεότητα από τη Νορβηγική μυθολογία. Ο Χέμσγουορθ προσλήφθηκε για την ταινία ως μέρος της συμφωνίας που είχε κάνει με τη Marvel να εμφανιστεί σε αρκετές ταινίες του franchise. Είχε επίσης δουλέψει στο παρελθόν με τον Τζος Γουίντον στην ταινία Το μικρό σπίτι στο δάσος. Ο Χέμσγουορθ είπε πως ήταν σε θέση να διατηρήσει τη δύναμη που είχε χτίσει για την ταινία Thor αυξάνοντας την ποσότητα τροφής που λάμβανε, η οποία αποτελείτο από στήθος κοτόπουλου, ψάρι, μπριζόλα και αυγά κάθε μέρα. Όταν ρωτήθηκε για την ακριβή ποσότητα, ο Χέμσγουορθ είπε: «Λίγο πολύ το βάρος του σώματός μου σε πρωτεΐνη!» Σημείωσε πως το κίνητρο του Thor «είναι πολύ περισσότερο προσωπικό, με την έννοια πως ο αδελφός του είναι αυτός που προκαλεί την αναστάτωση. Για τους άλλους, είναι κάποιος κακός τύπος τον οποίο απλά πρέπει να σταματήσουν. Είναι διαφορετική η προσέγγιση για μένα, ή για τον Thor. Αγωνίζεται συνεχώς για το γενικό καλό και για το τι πρέπει να κάνει για αυτό μαχόμενος ενάντια στον μικρό του αδελφό... Έχω απογοητευτεί με τον αδελφό μου κάποιες φορές, ή με την οικογένειά μου, αλλά είμαι ο μόνος που δικαιούται να είναι θυμωμένος μαζί τους. Υπάρχει αυτό το θέμα». Ο Χέμσγουορθ εισέπραξε $2-3 εκατομμύρια για την ταινία.
Σκάρλετ Τζοχάνσον ως Νάτασα Ρόμανοφ/Black Widow:Μια υψηλά εκπαιδευμένη κατάσκοπος που δουλεύει για την Α.Σ.Π.Ι.Δ.Α.. Σχετικά με τον χαρακτήρα της και τη σχέση της με τον Hawkeye, η Τζοχάνσον είπε: «Οι χαρακτήρες έχουν μεγάλη ιστορία. Πολεμούν μαζί για πολύ καιρό σε πολλές μάχες σε διάφορες χώρες. Είμαστε δύο μέλη αυτής της ομάδας που είναι εκπαιδευμένοι πολεμιστές με ικανότητες - δεν έχουμε υπερδυνάμεις. Η Black Widow είναι όμως σίγουρα μέλος της ομάδας. Δεν είναι μέλος του καστ απλά για να εξυπηρετεί ως το ρομαντικό κομμάτι ή ως χάρμα οφθαλμών. Είναι εκεί για να πολεμήσει, έτσι ποτέ δεν ένιωσα σαν να ήμουν το μόνο κορίτσι της παρέας. Όλοι έχουμε τις διάφορες δεξιότητές μας και έτσι υπάρχει μια ισότητα». Όσον αφορά την εκπαίδευσή της, η Τζοχάνσον είπε: «Αν και στον Iron Man 2 [η Νατάσα] ήταν 'μία από αυτούς', δεν θα έκανα ποτέ κάτι σαν αυτό στο παρελθόν. Ποτέ δεν είχα κάποιο φυσικό κίνητρο για κάτι ή να είμαι μέρος σε κάτι τόσο μεγάλο. Για τους Εκδικητές πέρασα τόσους πολλούς μήνες να εκπαιδεύομαι με την ομάδα των κασκαντέρ και να πολεμώ τους άλλους ηθοποιούς, είναι τρελό. Δεν κάνω τίποτα άλλο από το να πολεμάω συνέχεια». Η Τζοχάνσον εισέπραξε $4-6 εκατομμύρια για την ταινία.
Τζέρεμι Ρενέρ ως Κλιντ Μπάρτον/Hawkeye:Ένας δεξιοτέχνης τοξότης ο οποίος δουλεύει ως πράκτορας της Α.Σ.Π.Ι.Δ.Α.. Ο Ρένερ είπε πως ο ρόλος ήταν εξαιρετικά φυσικός και πως εκπαιδευόταν πολύ, ενώ έκανε και εξάσκηση στην τοξοβολία όσο περισσότερο μπορούσε κατά τη διάρκεια της προετοιμασίας. Σχετικά με τον ρόλο είπε: «Όταν είδα τον Iron Man, σκέφτηκα πως αυτή ήταν μια πραγματικά τρομερή προσέγγιση στο θέμα των υπερηρώων. Τότε μου είπαν για αυτόν τον Hawkeye χαρακτήρα και μου άρεσε το πώς δεν ήταν πραγματικός υπερήρωας. Ήταν απλά ένας τύπος με ένα σύνολο υψηλών δεξιοτήτων. Μπορούσα να συνδεθώ με αυτό». Όσον αφορά την σκοπευτική ικανότητα του Hawkeye, ο Ρένερ είπε: «Είναι ένα μοναχικό παιχνίδι. Είναι ένας απόκληρος. Η μόνη του σύνδεση είναι ο χαρακτήρας της Σκάρλετ, η Νατάσα. Είναι σαν ένα πράγμα αριστερού και δεξιού χεριού. Συνυπάρχουν και τους χρειάζεσαι και τους δύο, ειδικά όταν πρόκειται για φυσική αποστολή». Ο Ρένερ είπε επίσης πως ο Hawkeye είναι ανασφαλής με την ανθρωπότητά του. «Σε αντίθεση με τους άλλους, είναι ο μόνος που μπορεί να ακινητοποιήσει τον Hulk με τα [ηρεμιστικά-αιχμηρά] τόξα του. Ξέρει τους περιορισμούς του. Αλλά όταν έρχεται σε αυτό, πρέπει να υπάρχει μια αίσθηση εμπιστοσύνης σε κάθε υπερήρωα». Ο Ρένερ εισέπραξε $2-3 εκατομμύρια για την ταινία.
Τομ Χίντλστον ως Λόκι:Ο θετός αδελφός του Thor και η νέμεσίς του, βασισμένος την ομώνυμη θεότητα από τη Νορβηγική μυθολογία. Σχετικά με την εξέλιξη του χαρακτήρα από την ταινία Thor, ο Χίντλστον είπε: «Νομίζω πως ο Λόκι που βλέπουμε στους Εκδικητές είναι πιο προηγμένος. Πρέπει να ρωτήσεις τον εαυτό σου: Πόσο ευχάριστη είναι η εμπειρία του να εξαφανιστείς μέσα σε μια μαύρη τρύπα η οποία δημιουργήθηκε εξαιτίας μιας κατά κάποιο τρόπο πυρηνικής έκρηξης που εσύ δημιούργησες; Έτσι πιστεύω πως μέχρι τη στιγμή που ο Λόκι εμφανίζεται στους Εκδικητές, έχει δει κάποια πράγματα». Όσον αφορά τα κίνητρα του Λόκι, ο Χίντλστον είπε: «Στην αρχή των Εκδικητών έρχεται στη Γη για να την υποτάξει και η ιδέα του για να το πετύχει είναι να κυριαρχήσει την ανθρώπινη φυλή ως ο βασιλιάς τους. Και όπως όλοι οι αυτοκράτορες που τρέφουν αυταπάτες στην ανθρώπινη ιστορία, νομίζει πως αυτό είναι μια εξαιρετική ιδέα επειδή αν όλοι είναι απασχολημένοι με το να τον λατρεύουν, δεν θα υπάρχουν πόλεμοι, κι έτσι θα δημιουργήσει μια κάποιου είδους παγκόσμια ειρήνη με το να τους κυριαρχεί ως τύραννος. Αλλά είναι επίσης κάπως εξαπατημένος με το γεγονός πως η απεριόριστη δύναμη θα του δώσει αυτοσεβασμό, έτσι δεν άφησα πίσω το γεγονός πως αυτή η τρομερή ζήλια και η κάπως πνευματική απομόνωση λειτουργούν ως κίνητρα για εκείνον».
Κλαρκ Γκρεγκ ως Πράκτορας Φιλ Κόλσον:Ένας πράκτορας της Α.Σ.Π.Ι.Δ.Α. ο οποίος επιβλέπει πολλές από τις δραστηριότητες της οργάνωσης. Ο Γκρεγκ προσλήφθηκε για την ταινία έπειτα από τη συμφωνία του με τη Marvel να εμφανιστεί σε αρκετές ταινίες του franchise. Ο Γκρεγκ είπε πως ο ρόλος του επεκτάθηκε στους Εκδικητές: «Το τι γίνεται ο Πράκτορας Κόλσον με βάση τη σπουδαιότητα αυτής της συγκεκριμένης ιστορίας και πόσο σημαντική είναι η δουλειά του το να φέρει τους Εκδικητές κοντά, ήταν κάπως σουρεαλιστικό, σαν κάποιος να έστηνε κάποια φάρσα και πως αυτό δεν ήταν το πραγματικό σενάριο. Αλλά δεν ήταν έτσι, ήταν αληθινό, έπρεπε να εμφανιστώ και να κάνω αυτά τα πράγματα και όλο αυτό ήταν σαν μια απίστευτη αποπληρωμή στο τι ήταν αυτό το ταξίδι και για το γεγονός πως το έκανα για πέντε χρόνια». Ο Γκρεγκ είπε πως ο Γουίντον του παρείχε πληροφορίες για το παρελθόν του χαρακτήρα, ιδιαίτερα για το ότι ο Κόλσον ήταν θαυμαστής του Captain America.
Κόμπι Σμόλντερς ως Μαρία Χιλ:Μια υψηλόβαθμη πράκτορας της Α.Σ.Π.Ι.Δ.Α. η οποία δουλεύει πολύ κοντά στον Νικ Φιούρι. Η Σμόλντερς, την οποία ο Γουίντον είχε στο μυαλό του για τη live-action ταινία που ήθελε να κάνει με πρωταγωνίστρια τη Wonder Woman, επιλέχθηκε από μια μικρή λίστα υποψηφίων για τον ρόλο, στην οποία συμπεριλαμβανόταν και η Μαρένα Μπάκεριν. Η συμφωνία της Σμόλντερς την ενσωμάτωνε σε εννέα ταινίες. Σχετικά με την προετοιμασία της, η Σμόλντερς είπε: «Προσέλαβα αυτόν τον εξαιρετικό εκπαιδευτή για να μου διδάξει πώς να κρατάω ένα όπλο, να με πάει σε πεδίο βολής, να μου μάθει πώς να κτυπώ κάποιον, πώς να συγκρατούμαι, πώς να περπατάω και βασικά πώς να δείχνω γενικά. Δεν παλεύω και πάρα πολύ στην ταινία, που είναι και ο λόγος που δεν μου προσφέρθηκε ένας εκπαιδευτής, αλλά ήθελα να δείχνω σαν κάποια που έχει την ικανότητα να κάνει όλα αυτά». Όσον αφορά τον χαρακτήρα της, η Σμόλντερς είπε: «Μπορώ να συνδεθώ μαζί [με τη Μαρία Χιλ] στο ότι είναι μητέρα και επιχειρηματίας και προσπαθεί να εργάζεται full-time και να μεγαλώνει την οικογένειά της και να έχει και καριέρα. Μας ζητούνται να κάνουμε πολλά πράγματα αυτές τις μέρες. Αισθάνομαι πως αφοσιώνεται στη δουλειά της και κρατάει και όλα τα υπόλοιπα πράγματα σε ισορροπία».
Στέλαν Σκάρσγκαρντ ως Έρικ Σέλβιγκ:Ένας αστροφυσικός και φίλος του Thor ο οποίος ενεργεί υπό τον μαγικό έλεγχο του Λόκι, μελετώντας τη δύναμη του Τεσσεράκτιου. Όσον αφορά στον έλεγχο που ασκεί ο Λόκι πάνω στον Σέλβιγκ, ο Σκάρσγκαρντ είπε: «Λοιπόν, με τη σκηνή που γυρίσαμε για την ταινία Thor, ήταν δεδομένο πως με τον ένα ή τον άλλο τρόπο ο Λόκι θα έμπαινε στο μυαλό του Έρικ. Και στους Εκδικητές θα δείτε με περισσότερη σαφήνεια το πώς ο Λόκι χρησιμοποιεί το μυαλό του Έρικ». Για τον ρόλο του είπε: «[Ο χαρακτήρας μου] είναι σημαντικός αλλά το μέγεθος του ρόλου δεν είναι μεγάλο».
Σάμιουελ Λ. Τζάκσον ως Νικ Φιούρι:Ο διευθυντής της Α.Σ.Π.Ι.Δ.Α. για τον οποίο αποκαλύφθηκε σε προηγούμενες ταινίες πως είναι αυτός που συντονίζει την «Πρωτοβουλία Εκδικητές». Ο Τζάκσον μπήκε στο πρότζεκτ με μια συμφωνία που περιείχε την επιλογή να υποδυθεί τον χαρακτήρα σε μέχρι εννέα ταινίες της Marvel. Ο Τζάκσον είπε πως κάνει περισσότερα στους Εκδικητές από όσα έκανε στις προηγούμενες ταινίες: «Δεν χρειάζεται να περιμένεις μέχρι το τέλος της ταινίας για να με δεις». Σχετικά με τον ρόλο, ο Τζάκσον ανέφερε: «Είναι πάντα καλό το να υποδύεσαι κάποιον ο οποίος είναι θετικός στην κοινωνία σε αντίθεση με κάποιον που είναι αρνητικός ... Προσπάθησα να τον κάνω όσο πιο ειλικρινή μπορούσα στην ιστορία και όσο πιο ειλικρινή θα έδειχνε στην πραγματική ζωή». Ο Τζάκσον συνέκρινε τον χαρακτήρα με αυτόν που είχε στην ταινία Jackie Brown ως Ορντέλ Ρόμπι, αποκαλώντας τον «ένας καλός τύπος για να κάνεις παρέα μαζί του. Απλά δεν θέλεις να τον προκαλέσεις». Ο Τζάκσον εισέπραξε $4-6 εκατομμύρια για την ταινία.Η Γκουίνεθ Πάλτροου και ο Μαξιμιλιάνο Χερνάντεζ επαναλαμβάνουν τους ρόλους τους από προηγούμενες ταινίες ως Πέπερ Ποτς και Τζάσπερ Σίτγουελ αντίστοιχα. Ο Πολ Μπέτανι επιστρέφει για να χαρίσει τη φωνή του στον J.A.R.V.I.S., ενώ ο συχνός συνεργάτης του Γουίντον, Αλέξις Ντενίσοφ, ενσαρκώνει τον Άλλο και ο Ντέμιον Πουατιέρ τον αφέντη του, Θάνος (δεν αναφέρεται το όνομά του στην ταινία), στη σκηνή μετά τους τίτλους τέλους. Οι Πάουερς Μπουθ και Τζένι Αγκουτέρ εμφανίζονται ως μέλη του Συμβουλίου Παγκόσμιας Ασφάλειας. Ο συν-δημιουργός των Εκδικητών Σταν Λι έχει μια κάμεο εμφάνιση σε ένα ρεπορτάζ ειδήσεων. Ο Χάρι Ντιν Στάντον εμφανίζεται ως φύλακας και ο Πολωνός σκηνοθέτης Γιέρζι Σκολιμόφσκι εμφανίζεται ως ο Τζόρτζι Λάνγκοφ, ο ανακριτής της Ρόμανοφ. Ο Ένβερ Τζοκάι, ο οποίος αργότερα υποδύθηκε τον Πράκτορα Ντάνιελ Σούζα στην τηλεοπτική σειρά Agent Carter, εμφανίζεται ως αστυνομικός.

# Παραγωγή 

# Ανάπτυξη 

Η ιδέα για μια ταινία βασισμένη στους Εκδικητές ξεκίνησε το 2003, όταν ο πρόεδρος των Marvel Studios, Αβί Αράντ, ανακοίνωσε για πρώτη φορά τα σχέδια της εταιρίας να αναπτύξει μια ταινία για τον Απρίλιο του 2005, μετά τη δήλωση ανεξαρτησίας της Marvel Enterprises και συμμαχώντας με τη Merrill Lynch, για την παραγωγή μιας σειράς ταινιών οι οποίες θα διανέμονταν από την Paramount Pictures. Η Marvel συζήτησε και παρουσίασε τα σχέδιά της σε μια σύντομη παρουσίαση σε αναλυτές της Wall Street. Η πρόθεση των στούντιο ήταν να κυκλοφορήσει ανεξάρτητες ταινίες για τους κεντρικούς χαρακτήρες των Εκδικητών, έτσι ώστε να εγκαθιδρύσει τις ταυτότητές τους και να τους κάνει γνωστούς στο κοινό, πριν τους ενώσει όλους μαζί σε μια crossover ταινία. Ο σεναριογράφος Ζακ Πεν, ο οποίος έγραψε το σενάριο της ταινίας Ο Απίθανος Hulk (2008), συνδέθηκε με την ταινία το 2006 και προσλήφθηκε από τα Marvel Studios για να γράψει το σενάριο των Εκδικητών τον Ιούνιο του 2007. Στον απόηχο της απεργίας των σεναριογράφων το 2007-2008, η Marvel διαπραγματεύτηκε με τον Σύλλογο Σεναριογράφων της Αμερικής (Writers Guild of America) για να διασφαλίσει πως θα μπορούσε να δημιουργήσει ταινίες βασισμένες στα αντίστοιχα κόμικ, συμπεριλαμβανομένων των Captain America, Ant-Man και Εκδικητές. Μετά την επιτυχημένη κυκλοφορία του Iron Man τον Μάιο του 2008, η εταιρία προγραμμάτισε ως ημερομηνία κυκλοφορίας για τους Εκδικητές τον Ιούλιο του 2011. Τον Σεπτέμβριο του 2008, τα Marvel Studios έφτασαν σε συμφωνία με την Paramount - μια επέκταση της προηγούμενης συνεργασίας - η οποία έδινε στην εταιρία τα δικαιώματα της διανομής πέντε μελλοντικών ταινιών της Marvel.Το κάστινγκ ξεκίνησε τον Οκτώβριο του 2008 με την υπογραφή του Ρόμπερτ Ντάουνι Τζούνιορ. Αν και δημοσιεύτηκε πως ο Ντον Τσιντλ θα επαναλάμβανε τον ρόλο του ως War Machine από την ταινία Iron Man 2 για τους Εκδικητές, ο ίδιος δήλωσε αργότερα πως δεν πίστευε πως ο χαρακτήρας θα εμφανιζόταν στην ταινία. Την ίδια περίοδο, δύο μεγάλες προοπτικές εμφανίστηκαν για τη Marvel: ο Τζον Φαβρό θα συμμετείχε στην ταινία ως εκτελεστικός παραγωγός και η εταιρία υπέγραψε μια μακροπρόθεσμη μίσθωση με τα Raleigh Studios για την παραγωγή τριών ακόμα ταινιών μεγάλου προϋπολογισμού - Iron Man 2, Thor (2011) και Ο Πρώτος Εκδικητής: Captain America (2011) - στις εγκαταστάσεις τους στο Manhattan Beach στην Καλιφόρνια. Ο Λου Φάριγκνο, ο οποίος είχε χαρίσει τη φωνή του στον Hulk στην ταινία Ο Απίθανος Hulk, δήλωσε πως θα συμμετείχε στην ταινία. Τον Φεβρουάριο του 2009, ο Σάμιουελ Λ. Τζάκσον υπέγραψε μια συμφωνία με τη Marvel Entertainment για τη συμμετοχή του σε εννέα ταινίες (Iron Man 2 και άλλες ταινίες) για τον ρόλο του Νικ Φιούρι. Τον Σεπτέμβριο του 2009, ο Έντουαρντ Νόρτον, ο οποίος είχε υποδυθεί τον Μπρους Μπάνερ στην ταινία Ο Απίθανος Hulk, δήλωσε πως ήταν ανοικτός στο να επιστρέψει για να επαναλάβει τον ρόλο στην ταινία. Τον επόμενο μήνα, ο εκτελεστικός παραγωγός Τζον Φαβρό δήλωσε πως δεν θα σκηνοθετούσε την ταινία, αλλά «σίγουρα θα είχε λόγο» σε αυτήν. Ο Φαβρό εξέφρασε επίσης την ανησυχία του λέγοντας: «Θα είναι δύσκολο, επειδή εμπλεκόμουν τόσο πολύ στη δημιουργία του κόσμου του Iron Man και ο Iron Man είναι ένας ήρωας πολύ βασισμένος στην τεχνολογία και μετά με τους Εκδικητές θα πρέπει να συστήσεις κάποια υπερφυσικά στοιχεία εξαιτίας του Thor... Η μίξη αυτών των δύο δουλεύει πολύ καλά στα κόμικ αλλά θα χρειαστεί πολύ μεγάλη προσοχή να το κάνεις να δουλέψει στην οθόνη χωρίς να καταστρέψεις την πραγματικότητα και τον κόσμο που ήδη δημιούργησες». Τον Μάρτιο του 2009, η ηθοποιός Σκάρλετ Τζοχάνσον αντικατέστησε την Έμιλι Μπλαντ στον ρόλο της Νατάσα Ρόμανοφ στην ταινία Iron Man 2, μια συμφωνία που τη συνέδεσε στη συνέχεια με τους Εκδικητές. Την επόμενη μέρα, η Marvel ανακοίνωσε πως η ημερομηνία κυκλοφορίας της ταινίας άλλαξε για τις 4 Μαΐου 2012, σχεδόν ένα χρόνο αργότερα από τον αρχικό προγραμματισμό. Οι Κρις Χέμσγουορθ και Τομ Χίντλστον προστέθηκαν στο καστ τον Ιούνιο, επιστρέφοντας ως Thor και Λόκι αντίστοιχα.Τον Ιούλιο του 2009, ο Πεν μίλησε για τη διαδικασία της «ένωσης» των χαρακτήρων δηλώνοντας: «Δουλειά μου είναι να περιπλανηθώ κάπως μεταξύ των διαφορετικών ταινιών και να σιγουρέψω πως το τελικό αποτέλεσμα μιμείται τη δομή των κόμικ, όπου όλες αυτές οι ταινίες είναι συνδεδεμένες μεταξύ τους ... Υπάρχει απλά ένας πίνακας που ενώνει τα κομμάτια 'Εδώ είναι που όλα όσα συμβαίνουν σε αυτή την ταινία επικαλύπτουν τα γεγονότα αυτής της ταινίας' ... Τους πιέζω να δημιουργούν όσα περισσότερα προσχέδια μπορούν εικονογραφώντας την ταινία και να σχεδιάζουν πίνακες έτσι ώστε όλοι να δουλεύουμε πάνω στις ίδιες οπτικές ιδέες. Αλλά οι απαιτήσεις της παραγωγής είναι προτεραιότητα». Αρχικά, ο Πεν προσπάθησε να μειώσει τον ρόλο του Thor στο σενάριο επειδή είχε αμφιβολίες για την ικανότητα του χαρακτήρα να επιτύχει στην ταινία. Άλλαξε γνώμη όμως όταν για τον ρόλο προσλήφθηκε ο Χέμσγουορθ. Η ταινία είχε πάντα σκοπό να χρησιμοποιήσει τον Λόκι ως τον κακό, αλλά ο Πεν σημείωσε πως σε αρχικές συζητήσεις είχαν σκεφτεί και το ενδεχόμενο να χρησιμοποιούσαν τον Red Skull.Τον Ιανουάριο του 2010, ο προϊστάμενος των Marvel Studios Κέβιν Φάικι ρωτήθηκε αν θα ήταν δύσκολο να ενώσουν το κομμάτι φαντασίας του Thor με την υψηλή τεχνολογία επιστημονικής φαντασίας του Iron Man και των Εκδικητών. «Όχι» είπε, «επειδή δημιουργούμε τον Thor των Τζακ Κίρμπι/Σταν Λι/Γουώλτ Σάιμονσον/Τζ. Μάικλ Στράτζινσκι. Δεν δημιουργούμε τον ξεσκονίστε-το-παλιό-βιβλίο-Νορβηγικής-μυθολογίας-που-βρίσκεται-στη-βιβλιοθήκη-σας Thor. Και στον Thor του σύμπαντος της Marvel, υπάρχει μια φυλή που λέγονται Ασγκαρντιανοί. Και είμαστε ενωμένοι μαζί τους μέσω του Δέντρου της Ζωής, το οποίο όμως δεν γνωρίζουμε. Είναι πραγματική επιστήμη, αλλά δεν γνωρίζουμε για αυτό ακόμα. Η ταινία 'Thor' ασχολείται με το να διδάξει τους ανθρώπους αυτό». Τον Μάρτιο, δημοσιεύτηκε πως ο Πεν είχε ολοκληρώσει το πρώτο πρόχειρο του σεναρίου και πως ο αρχισυντάκτης της Marvel, Τζο Κασάντα, και ο συγγραφέας των κόμικ των Εκδικητών, Μπράιαν Μάικλ Μπέντις, έλαβαν αντίγραφα αυτού. Επίσης, τον Μάρτιο, ο Κρις Έβανς αποδέχτηκε να υποδυθεί τον Captain America σε τρεις ταινίες, συμπεριλαμβανομένης και αυτής των Εκδικητών.

# Προ-παραγωγή 

Μέχρι τον Απρίλιο του 2010, ο Τζος Γουίντον βρισκόταν κοντά στο να συμφωνήσει να σκηνοθετήσει την ταινία και να δουλέψει πάνω στο σενάριο του Πεν, κάτι που ανακοινώθηκε επίσημα τον Ιούλιο της ίδιας χρονιάς. Σχετικά με την πρόσληψη, ο Αράντ δήλωσε: «Η προσωπική μου άποψη είναι πως ο Τζος θα κάνει μια εκπληκτική δουλειά. Αγαπά αυτούς τους χαρακτήρες και είναι ένας φανταστικός συγγραφέας... Είναι μέρος της ζωής του και για αυτό ξέρεις πως θα το προστατέψει... Αναμένω πως κάποιος σαν αυτόν θα κάνει το σενάριο ακόμα καλύτερο». Ο Φάικι πρόσθεσε: «Γνωρίζω τον Τζος εδώ και πολλά χρόνια. Ψάχναμε για τον κατάλληλο άνθρωπο και ήρθε και συναντηθήκαμε για αυτό... θέλαμε να βρούμε έναν σκηνοθέτη ο οποίος φτάνει στα άκρα για να φτιάξει κάτι εξαιρετικό, όπως πιστεύουμε πως είναι ο Τζος». Ο Γουίντον δήλωσε στη Διεθνή Comic-con του Σαν Ντιέγκο το 2010 πως αυτό που τον τράβηξε στην ταινία είναι το ότι αγαπά το πώς «αυτοί οι άνθρωποι δεν θα έπρεπε να βρίσκονται μαζί στο ίδιο δωμάτιο, πόσο μάλλον στην ίδια ομάδα και πως αυτό είναι ο ορισμός της οικογένειας».Όταν ο Γουίντον έλαβε το πρόχειρο του Πεν, είπε στον Φάικι πως ένιωσε πως τα στούντιο «δεν είχαν τίποτα» και πως θα έπρεπε «να προσποιηθούν πως αυτό το πρόχειρο δεν έγινε ποτέ». Μέρος του λόγου της ένστασης του Γουίντον ήταν η έλλειψη των συνδέσεων μεταξύ των χαρακτήρων, κάτι το οποίο ήταν αναγκαίο για εκείνον έτσι ώστε να ξεκινήσει «από το μηδέν». Ο Γουίντον προχώρησε γράφοντας ένα προσχέδιο πέντε σελίδων του πλάνου του για την ταινία και δημιούργησε το σλόγκαν "Avengers: Some Assembly Required", παραπέμποντας στο σλόγκαν «Avengers Assemble» από τα κόμικ. Η Marvel ξεκίνησε γρήγορα τη διαδικασία για να υπογράψει ο Γουίντον ως σεναριογράφος και σκηνοθέτης της ταινίες, καθορίζοντας μόνο πως θα συμπεριελάμβανε στο σενάριο τους Εκδικητές εναντίον του Λόκι, μια μάχη ανάμεσα στους ήρωες στο μέσο της ταινίας, μια μάχη εναντίον των εχθρών στο τέλος και πως η ταινία θα ήταν έτοιμη προς κυκλοφορία τον Μάιο του 2012. Το σενάριο πέρασε από «πολλές επαναλήψεις του τι θα μπορούσε να είναι» σύμφωνα με τον Γουίντον. Ο Γουίντον εξήγησε πως υπήρχε κάποια στιγμή όπου δεν ήταν σίγουρο αν η Τζοχάνσον θα πρωταγωνιστούσε στην ταινία, έτσι «έγραψε ένα σωρό σελίδες σεναρίου όπου πρωταγωνιστούσε η Σφήκα». Επίσης «ανησυχούσα πως ένας Βρετανός χαρακτήρας ηθοποιός (Χίντλστον) δεν ήταν αρκετός για να τα βάλει με τους μεγαλύτερους ήρωες της Γης και πως θα έμοιαζε πως υποστηρίζαμε το φαβορί της μάχης. Έτσι, έγραψα ένα τεράστιο πρόχειρο που περιελάμβανε τον Εζεκιέλ Στέιν, τον γιο του Ομπαντάια Στέιν, σε αυτό». Όταν όλοι οι ηθοποιοί «κλείδωσαν, η ταινία παρέμεινε στην πορεία της μέχρι τέλους». Ο Γουίντον σημείωσε πως οι χαρακτήρες είχαν συνηθίσει να μην έχουν το ίδιο πρόβλημα, σε αντίθεση με τους X-Men. Ένιωσε πως «αυτοί οι τύποι δεν ανήκουν μαζί» πριν συνειδητοποιήσει πως οι αλληλεπιδράσεις τους θα ήταν όπως αυτές της ταινίας Και οι 12 ήταν καθάρματα (1967). Ο Γουίντον αναφέρθηκε επίσης στις ταινίες S.O.S Πεντάγωνο Καλεί Μόσχα (1964), Η άβυσσος (1989), Ξαναπαντρεύομαι τη γυναίκα μου (1940) και Μαύρο Γεράκι: Η Κατάρριψη (2001). Τελικά, ο Γουίντον μοιράστηκε στους τίτλους τέλους το σενάριο μαζί με τον Πεν, αν και ο Γουίντον σημείωσε πως «πάλεψε» να υπάρχει μόνο το δικό του όνομα και ήταν «πολύ αναστατωμένος με αυτό». Ο Πεν ένιωσε πως οι δυο τους «θα μπορούσαν να συνεργαστούν περισσότερο, αλλά αυτό δεν ήταν δική του επιλογή. [Ο Γουίντον] ήθελε να το κάνει με τον δικό του τρόπο και το σεβάστηκα».

Η διαδικασία του κάστινγκ συνεχίστηκε σε μεγάλο βαθμό μέσα στο 2010, με τις προσθήκες των Τζέρεμι Ρένερ, Μαρκ Ράφαλο και Κλαρκ Γκρεγκ. Ο Ράφαλο αντικατέστησε τον Έντουαρντ Νόρτον, για τον οποίο η Marvel απέρριψε την επιστροφή του. «Πήραμε την απόφαση να μην φέρουμε πίσω τον Εντ Νόρτον για τον ρόλο του Μπρους Μπάνερ στους Εκδικητές», δήλωσε ο Φάικι. «Η απόφασή μας σίγουρα δεν βασίζεται σε οικονομικούς παράγοντες, αλλά στην ανάγκη για έναν ηθοποιό ο οποίος ενσωματώνει τη δημιουργικότητα και το πνεύμα συνεργασίας των άλλων ταλαντούχων μελών του καστ. Οι Εκδικητές απαιτούν παίκτες που ευημερούν όταν δουλεύουν ως μέρος μιας ομάδας, όπως αποδεικνύεται από τον Ρόμπερτ, τον Κρις Χ, τον Κρις Ε, τον Σάμιουελ, την Σκάρλετ και όλο το ταλαντούχο καστ μας. Αναμένουμε να ανακοινώσουμε το όνομα του ηθοποιού που πληρεί αυτές τις προϋποθέσεις και είναι παθιασμένος για αυτόν τον εικονικό ρόλο τις επόμενες εβδομάδες». Ως απάντηση, ο ατζέντης του Νόρτον επέκρινε τη δήλωση του Φάικι αποκαλώντας την «σκόπιμα παραπλανητική» και μια «άστοχη προσπάθεια να παρουσιαστεί ο πελάτης μας αρνητικά». Τον Οκτώβριο του 2014, ο Νόρτον ισχυρίστηκε πως ήταν δική του απόφαση να μην υποδυθεί ποτέ ξανά τον Hulk επειδή «ήθελε περισσότερη ποικιλία» στην καριέρα του και δεν ήθελε να συσχετιστεί με έναν μόνο χαρακτήρα.Τον Αύγουστο του 2010, δημοσιεύτηκε πως η Paramount Pictures και τα Marvel Studios σχεδίαζαν να ξεκινήσουν τα γυρίσματα τον Φεβρουάριο. Ταυτόχρονα, ξεκαθαρίστηκε πως η ταινία θα γυριζόταν σε 3D μορφή, αν και ο Ράφαλο ανάρτησε αργότερα στον προσωπικό του λογαριασμό στο Twitter πως αυτό δεν ίσχυε. Τον Οκτώβριο του 2010, τα Grumman Studios στο Μπέθπεϊτζ και τα Steiner Studios στο Μπρούκλιν της Νέας Υόρκης ανακοινώθηκαν ως τοποθεσίες γυρισμάτων με την κατασκευή του σκηνικού να ξεκινάει τον Νοέμβριο, αλλά όπως εξήγησε αργότερα ο Γουίντον «αρχικά υποτίθεται πως θα ήμασταν στο Λος Άντζελες, μετά για κάποιο σύντομο χρονικό διάστημα υποτίθεται πως θα ήμασταν στη Νέα Υόρκη και μετά κατά κάποιο τρόπο θα καταλήγαμε στην Αλμπουκέρκη». Επίσης εκείνο τον Οκτώβριο, τα Walt Disney Studios συμφώνησαν να πληρώσουν τουλάχιστον $115 εκατομμύρια στην Paramount για την παραχώρηση των δικαιωμάτων παγκόσμιας διανομής των ταινιών Iron Man 3 και Οι Εκδικητές. Η συμφωνία, ωστόσο, επέτρεπε στην Paramount να συλλέξει το τέλος του 8% του box office το οποίο θα λάμβανε αν διένειμε εκείνη την ταινία, καθώς και μαρκίζα με το λογότυπο της εταιρίας στο προωθητικό υλικό, αλλά και στους τίτλους αρχής της ταινίας. Ως αποτέλεσμα, στην οθόνη κατά τη διάρκεια των τίτλων εμφανίζεται η φράση «Τα Marvel Studios παρουσιάζουν σε συνεργασία με την Paramount Pictures», αν και η ταινία ανήκει αποκλειστικά, διανέμεται, χρηματοδοτείται και προωθείται από την Disney.Τον Δεκέμβριο του 2010, ο Κυβερνήτης του Νέου Μεξικού Μπιλ Ρίτσαρντσον και ο συμπρόεδρος των Marvel Studios Λούις Ντ'Εσποζίτο ανακοίνωσαν πως οι Εκδικητές θα έκαναν γυρίσματα αρχικά στην Αλμπουκέρκη, με τα γυρίσματα να προγραμματίζονται από τον Απρίλιο μέχρι τον Σεπτέμβριο του 2011. Μέρη της ταινίας είχαν επίσης προγραμματιστεί να γυριστούν στο Μίσιγκαν, αλλά το πλάνο να γίνουν γυρίσματα στο Ντιτρόιτ δεν προχώρησε έπειτα από την εξέδωση μιας πρότασης προϋπολογισμού από τον Κυβερνήτη Ρικ Σνάιτερ, η οποία θα καταργούσε το φορολογικό κίνητρο για την παραγωγή. Τρεις μήνες αργότερα, τον Μάρτιο, ο Κυβερνήτης του Οχάιο, Τζον Κέισικ, ανακοίνωσε πως οι Εκδικητές θα έκαναν γυρίσματα στο Κλίβελαντ.Ο εικονογράφος και σχεδιαστής της στολής Mark VII του Iron Man, Φιλ Σώντερς, δήλωσε πως «ο Τζος Γουίντον έψαχνε για κάτι που θα είχε το 'κουλ' στοιχείο της στολής σε βαλίτσα [από τον Iron Man 2], ενώ θα εξακολουθούσε να είναι μια πλήρως θωρακισμένη στολή η οποία θα μπορούσε να τα βάλει με έναν ολόκληρο στρατό στην τελική μάχη». Για τον σκοπό αυτό, ο Σώντερς δανείστηκε ιδέες που είχαν προταθεί στον Iron Man 2, καθώς επίσης και κάποιες ιδέες που είχαν εγκαταλειφθεί στον Iron Man, και τις συγχώνευσε σε μια λειτουργική στολή που έχει μεγάλα πακέτα πυρομαχικών στα μπράτσα κι ένα σακίδιο πλάτης. Το επιστημονικό πρόγραμμα Science & Entertainment Exchange παρείχε επίσης συμβουλές για τα επιστημονικά κομμάτια της ταινίας.Το κάστινγκ έφτασε στο τελικό του στάδιο την επόμενη χρονιά. Τον Φεβρουάριο του 2011, η Κόμπι Σμόλντερς πήρε τον ρόλο της Μαρία Χιλ, μετά από συμμετοχή της σε ακροάσεις που έγιναν από τη Marvel για έναν ρόλο ενός μέλους κλειδί της Α.Σ.Π.Ι.Δ.Α. και ο οποίος περιγράφηκε ως στενός συνεργάτης του Νικ Φιούρι. Τους μετέπειτα μήνες, το καστ της ταινίας επεκτάθηκε περιλαμβάνοντας τους Στέλαν Σκάρσγκαρντ, Πολ Μπέτανι και Γκουίνεθ Πάλτροου. Η Πάλτροου προσλήφθηκε έπειτα από επιμονή του Ντάουνι• πριν από αυτό, ο Γουέλτον δεν σκόπευε να συμπεριλάβει στην ταινία δευτερεύοντες χαρακτήρες από τις ατομικές ταινίες των ηρώων, σχολιάζοντας: «Πρέπει να ξεχωρίσεις τους χαρακτήρες από το υποστηρικτικό τους σύστημα προκειμένου να δημιουργήσεις την απομόνωση που απαιτείται για την ομάδα».

# Γυρίσματα 

Τα γυρίσματα ξεκίνησαν στις 25 Απριλίου 2011 στην Αλμπουκέρκη του Νέου Μεξικού στα Albuquerque Studios, με την παραγωγή να δουλεύει υπό τον τίτλο Group Hug. Τον Ιούνιο του 2011, ο κασκαντέρ Τζέρεμι Φιτζέραλντ τραυματίστηκε στο κεφάλι κατά τη διάρκεια μιας σκηνής που απαιτούσε πτώση από ύψος 9 μέτρων από ένα κτίριο, όταν θα τον κτυπούσε ένα βέλος. Ένας εκπρόσωπος της Marvel είπε αργότερα στο TMZ πως παρά τον τραυματισμό, ο Φιτζέραλντ ανάρρωσε και συνέχισε να δουλεύει στην ταινία. Τον επόμενο μήνα, κάποια γυρίσματα έλαβαν χώρα στην περιοχή Butler που βρίσκεται περίπου μια ώρα έξω από το Πίτσμπουργκ της Πενσυλβάνια. Μια σκηνή καταδίωξης γυρίστηκε επίσης στην περιφέρεια του Γουόρθινγκτον της Πενσυλβάνια, στις Creekside Mushroom Farms, το μεγαλύτερο αγρόκτημα μανιταριών στον κόσμο, το οποίο παραχώρησε για τα γυρίσματα 240 χιλιόμετρα εγκαταλελειμμένων τούνελ ασβεστόλιθου, 90 μέτρα υπογείως.Η παραγωγή μεταφέρθηκε στο Κλίβελαντ του Οχάιο τον Αύγουστο του 2011, όπου τα γυρίσματα κράτησαν τέσσερις εβδομάδες. Ο δρόμος East 9th Street της πόλης επιλέχθηκε ως αναπαράσταση του δρόμου 42nd Street του Μανχάταν της Νέας Υόρκης και ο οποίος χρησιμοποιήθηκε για κλιμακούμενες σκηνές μάχης. Στρατιώτες του Αποθεματικού Στρατού των Ηνωμένων Πολιτειών που είχαν τη βάση τους στο 391ο Τάγμα της Στρατιωτικής Αστυνομίας στο Κολόμπους του Οχάιο, χρησιμοποιήθηκαν για τη δράση στο φόντο κατά τη διάρκεια των σκηνών μάχης στο Κλίβελαντ. Ο επιλοχίας Μάικλ Τ. Λάντις δήλωσε πως η χρησιμοποίηση αληθινών στρατιωτών έκανε τις σκηνές πιο ρεαλιστικές και βοήθησε στην θετική απεικόνιση του στρατού εξηγώντας πως «είναι εύκολο για εμάς να κάνουμε επιτόπου διορθώσεις σε τακτικές και σχηματισμούς, ο σκηνοθέτης έλαβε υπόψη τις δικές μας προτάσεις σε μια σκηνή και μας επέστρεψε να εμπλακούμε με τον εχθρό σε αντίθεση της εμπλοκής μόνο όσων είχαν όπλα πάνω στα φορτηγά». Γυρίσματα έλαβαν επίσης χώρα στον μεγάλο θάλαμο κενού αέρος στον σταθμό Plum Brook της NASA κοντά στο Σαντάσκι του Οχάιο. Η εγκατάσταση Διαστημικής Ενέργειας του σταθμού χρησιμοποιήθηκε για την απεικόνιση των εγκαταστάσεων έρευνας της Α.Σ.Π.Ι.Δ.Α.. Μια σειρά εκρήξεων γυρίστηκε στο εργοστάσιο παραγωγής κινητήρων της Chevrolet στην Πάρμα του Οχάιο, ως μέρος της σκηνής μάχης που ξεκίνησε στο Κλίβελαντ. Σκηνές γυρίστηκαν επίσης στην πλατεία Public στο Κλίβελαντ και στη γέφυρα Detroit–Superior. Το νοτιοδυτικό τετράγωνο της πλατείας Public μετατράπηκε, για τις ανάγκες της ταινίας, στην πόλη Στουτγκάρδη της Γερμανίας.Τα γυρίσματα ολοκληρώθηκαν στη Νέα Υόρκη, όπου διήρκεσαν μόνο δύο μέρες. Τοποθεσίες της Νέας Υόρκης που χρησιμοποιήθηκαν συμπεριελάμβαναν το Park Avenue και το Central Park. Για σκηνές που υποτίθεται λάμβαναν χώρα στο Μανχάταν, ο επικεφαλής των οπτικών εφέ, Τζέικ Μόρισον, έκανε λήψεις και τράβηξε αεροφωτογραφίες για πάνω από τρεις μέρες έτσι ώστε να χρησιμοποιήσει το υλικό ως φόντο, λέγοντας πως ο κύριος στόχος του ήταν «να έχει όσο το δυνατόν περισσότερο αεροφωτογραφικό υλικό έτσι ώστε οι θεατές να δουν τις μεγάλες εκτάσεις, την ευρεία δημιουργία πλάνων, ενώ ταυτόχρονα να ήταν σίγουρος πως τα εφέ θα έμοιαζαν περισσότερο ρεαλιστικά παρά παραγμένα από υπολογιστή. [...] Γινόμαστε πολύ καλύτεροι στο να φτιάχνουμε περιβάλλοντα εξ'ολοκλήρου σχεδιασμένα σε υπολογιστή» εξήγησε ο Μόρισον, «αλλά δεν υπάρχει υποκατάστατο από το να ξεκινάς με την πραγματική εικόνα και να προσθέτεις ό,τι χρειάζεσαι».Ο φωτογράφος Σέιμους ΜακΓάρβι δήλωσε πως συνέθεσε το πλάνο με αναλογία εικόνας 1.85:1 για να μπορέσει να αντιμετωπίσει τα διαφορετικά ύψη που είχαν οι βασικοί χαρακτήρες, εξηγώντας πως «το να δουλεύεις με αναλογία 1.85:1 είναι κάπως ασυνήθιστο για μια επική ταινία όπως αυτή, αλλά χρειαζόμασταν το ύψος στην οθόνη ώστε να μπορέσουμε να χωρέσουμε στο ίδιο πλάνο όλους τους χαρακτήρες όπως ο Hulk, ο Captain America και η Black Widow, η οποία είναι πολύ πιο μικροκαμωμένη. Έπρεπε να δώσουμε σε όλους προτεραιότητα και πλάτος στο ίδιο πλάνο. Επίσης, ο Τζος [Γουίντον] ήξερε πως η σκηνή της τελικής μάχης θα ήταν αυτή η αλλόκοτη σκηνή υπερβολής στο Μανχάταν, έτσι το ύψος και η κατακόρυφη κλίμακα των κτιρίων θα έπαιζε πολύ σημαντικό ρόλο». Η ταινία ήταν για τον ΜακΓάβρι η πρώτη επιχείρηση να δουλέψει με ψηφιακή κάμερα, την Arri Alexa. Οι ψηφιακές SLR κάμερες Canon EOS 5D Mark II και Canon EOS 7D χρησιμοποιήθηκαν επίσης για κάποιες λήψεις, ενώ λήψεις μεγάλης ταχύτητας έγιναν σε φιλμ 35 χιλιοστών με κάμερα Arriflex 435. Όσον αφορά την οπτική προσέγγιση, ο ΜακΓάβρι σημείωσε: «Ο Τζος κι εγώ ήμασταν έντονα πρόθυμοι να είχαμε σπλαχνική και φυσιοκρατική ποιότητα στην εικόνα. Θέλαμε όλο αυτό να είναι επιβλητικό και δεν θέλαμε μια 'εικόνα βιβλίου κόμικ' που θα μπορούσε να απομακρύνει το κοινό από το να δεθεί με την ταινία. Μετακινούσαμε πολύ τις κάμερες χρησιμοποιώντας steadicam, γερανούς και dollies για να δημιουργήσουμε κινητικές εικόνες και επιλέξαμε οπτικές γωνίες που ήταν δραματικές, όπως για παράδειγμα μικρές χαμηλές γωνίες για ηρωικές εικόνες».

# Μετά-παραγωγή 

Τον Δεκέμβριο του 2011, η Disney ανακοίνωσε πως η ταινία θα μετατρεπόταν και σε 3D μορφή. Ο Γουίντον είπε: «Δεν είμαι μεγάλος θαυμαστής των εξαιρετικά μακριών φακών και των ταινιών με πολλά λόγια - μου αρέσει να βλέπω το μέρος που βρίσκομαι και να σχετίζομαι μαζί του, έτσι το 3D ταιριάζει κάπως στην αισθητική μου έτσι κι αλλιώς. Και η τεχνολογία έχει αναπτυχθεί τόσο πολύ τα τελευταία δύο χρόνια». Ο Γουίντον είπε επίσης πως «υπάρχουν σίγουρα ταινίες που δεν θα έπρεπε να γίνονται σε 3D μορφή» αλλά «Οι Εκδικητές δεν είναι ένα δυσνόητο 3D. Δεν υπάρχει το 'Ω κοίτα, θα ξοδέψουμε 20 λεπτά σε αυτό το τούνελ επειδή η ταινία θα γίνει 3D!' Και κανείς δεν δείχνει την οθόνη όλη την ώρα. Αλλά είναι μια ταινία δράσης. Τα πράγματα τείνουν να εκσφενδονίζονται προς την οθόνη έτσι κι αλλιώς». Τον Ιανουάριο του 2012, δημοσιεύθηκε πως η ταινία θα υποβαλλόταν σε ψηφιακή επεξεργασία για να προβληθεί σε IMAX 3D μορφή και θα έκανε πρεμιέρα σε αίθουσες IMAX στις 4 Μαΐου 2012, την ίδια μέρα που θα έκανε πρεμιέρα και στις υπόλοιπες αίθουσες. Η IMAX κυκλοφορία της ταινίας ακολουθεί την IMAX κυκλοφορία των ταινιών της Marvel Iron Man 2 και Thor.Σε μια συνέντευξη το 2012, ο Γουίντον είπε πως ήταν δική του απόφαση να συμπεριλάβει τον Θάνος στη σκηνή μετά τους τίτλους τέλους, αν και ο χαρακτήρας δεν αναφέρεται στην ταινία. «Για μένα, είναι ο πιο ισχυρός και μαγευτικός κακός της Marvel. Είναι ο υπέροχος τεράστιος μπαμπάς των κακών και είναι ερωτευμένος με την Κυρά του Θανάτου, κάτι το οποίο πιστεύω πως είναι πολύ χαριτωμένο. Για μένα, το καλύτερο κόμικ των Εκδικητών ήταν το Avengers Annual #7 (1977) το οποίο έκανε ο Τζιμ Στάρλιν, ακολουθούμενο από το Marvel Two-in-One Annual #2 (1977) το οποίο περιείχε τον θάνατο του Adam Warlock. Αυτά ήταν κάποια από τα πιο σημαντικά κείμενα και πιστεύω υποτιμημένα ορόσημα στην ιστορία της Marvel και ο Θάνος βρίσκεται πίσω από όλα αυτά, έτσι κάποιος έπρεπε να έχει τον έλεγχο και να βρίσκεται πίσω από τα όσα έκανε ο Λόκι και έλεγα 'Πρέπει να είναι ο Θάνος'. Και είπαν 'εντάξει' και ενθουσιάστηκα λέγοντας 'Ω Θεέ μου!'» Μια επιπλέον σκηνή στην οποία οι Εκδικητές έτρωγαν σαουαρμά γυρίστηκε στις 12 Απριλίου 2012, μία μέρα μετά την παγκόσμια πρεμιέρα. Ο Έβανς είχε βάλει προσθετικό πηγούνι κατά τη διάρκεια της σκηνής για να καλύψει το μούσι που είχε αφήσει για τις ανάγκες άλλης ταινίας. Σύμφωνα με δημοσιεύματα, οι πωλήσεις Σαουαρμά σε Λος Άντζελες, Σαιντ Λούις και Βοστόνη εκτινάχθηκαν στα ύψη λίγες μέρες μετά την κυκλοφορία της ταινίας. Ο Γουίντον δήλωσε πως η έμπνευση για τη σκηνή ήρθε από τα γεγονότα γύρω από κινηματογράφηση της σκηνής όπου η Φρεντ πεθαίνει στα χέρια του Γουέσλι στο επεισόδιο «A Hole in the World» της τηλεοπτικής σειράς ου 1999, Angel. Μετά την κινηματογράφηση αυτής της σκηνής, ο Γουίντον και οι ηθοποιοί Έιμι Άκερ και Ντενίσοφ, οι οποίοι ενσάρκωσαν τους Φρεντ και Γουέσλι αντίστοιχα, «πήγαν για ποτά και κατέληξαν απλά να κάθονται ήσυχα, εξαντλημένοι από τα γεγονότα της ημέρας», κάτι το οποίο ο Γουίντον μιμήθηκε για την post-credit σκηνή των Εκδικητών.

Η ταινία περιέχει περισσότερα από 2000 πλάνα με οπτικά εφέ τα οποία δημιουργήθηκαν από 14 συνολικά εταιρείες: Industrial Light & Magic (ILM), Weta Digital, Scanline VFX, Hydraulx, Fuel VFX, Evil Eye Pictures, Luma Pictures, Cantina Creative, Trixter, Modus FX, Whiskytree, Digital Domain, The Third Floor και Method Design. Η ILM ήταν ο βασικός προμηθευτής και κατείχε την ευθύνη για τη δημιουργία αρκετών από των σκηνών κλειδιών με εφέ για την ταινία, συμπεριλαμβανομένων των Helicarrier, αστικό τοπίο της Νέας Υόρκης, ψηφιακούς σωσίες, Iron Man και Hulk. Για τη δημιουργία του Hulk στην οθόνη, ο Ράφαλο φορούσε μια ειδική στολή κατά τη διάρκεια των σκηνών με τους άλλους ηθοποιούς, καθώς τέσσερις HD κάμερες λήψης κίνησης (δύο για όλο το σώμα και δύο επικεντρωμένες στο πρόσωπό του) κατέγραφαν τις κινήσεις του προσώπου και του σώματός του. Ο Τζεφ Γουάιτ, ο επικεφαλής των οπτικών εφέ της ILM, είπε: «Πραγματικά θέλαμε να χρησιμοποιήσουμε όλα όσα είχαμε αναπτύξει τα τελευταία δέκα χρόνια και να φτιάξουμε έναν αρκετά θεαματικό Hulk. Μια από τις καλύτερες αποφάσεις σχεδιασμού ήταν να ενσωματώσουμε τον Μαρκ Ράφαλο στον Hulk. Έτσι, το μεγαλύτερο κομμάτι του Hulk είναι βασισμένο στον Ράφαλο και στην ερμηνεία του, όχι μόνο στις κινήσεις του κατά τη διάρκεια των σκηνών, αλλά και στα μάτια του, στα δόντια του και στη γλώσσα του».Η ILM επαναδημιούργησε ψηφιακά τη συντριπτική πλειοψηφία του αστικού τοπίου της Νέας Υόρκης που χρησιμοποιήθηκε στην ταινία. Συνολικά, οι καλλιτέχνες της ILM απέδωσαν μια περιοχή περίπου δέκα τετραγώνων από περίπου τέσσερα τετράγωνα. Για να το κάνουν αυτό, η ILM έστειλε ομάδα τεσσάρων φωτογράφων για να βγάλουν λεπτομερείς φωτογραφίες της περιοχής, διαδικασία που κράτησε οκτώ εβδομάδες. Ο Τάισον Μπάιντνερ, ο υπεύθυνος τοποθεσίας για την ταινία στη Νέα Υόρκη, βοήθησε εξασφαλίζοντας τα δικαιώματα σχεδόν κάθε κτιρίου της περιοχής που θα απεικονιζόταν στην οθόνη και χρειαζόταν η ILM. Η Disney και η Sony Pictures συμφώνησαν στο να συμπεριληφθεί στην ταινία και ο Πύργος OsCorp του Green Goblin από την ταινία του 2012 The Amazing Spider-Man, αλλά η ιδέα απορρίφθηκε επειδή το μεγαλύτερο τμήμα του ορίζοντα είχε ήδη ολοκληρωθεί.Η Weta Digital ανέλαβε την εικονογράφηση του Iron Man για την σκηνή από τη σύγκρουση στο δάσος από την ILM. Ο Γκάι Γουίλιαμς, ο επικεφαλής των οπτικών εφέ της Weta Digital, είπε: «Μοιραζόμασταν εργατικό δυναμικό και στοιχεία με την ILM για αυτό, αλλά οι γραμμές μας είναι μοναδικές και είναι δύσκολο για άλλα στοιχεία να δέσουν μαζί τους. Αλλά σε αυτή την περίπτωση, πήραμε τα μοντέλα τους και έπρεπε να δημιουργήσουμε ξανά τους χώρους υφής επειδή ο τρόπος που δημιουργούμε είναι διαφορετικός». Ο Γουίλιαμς είπε πως το πιο δύσκολο κομμάτι ήταν η επαναδημιουργία των ανακλαστικών μεταλλικών επιφανειών της στολής του Iron Man.Η Scanline VFX ολοκλήρωσε τα πλάνα αποκάλυψης του Helicarrier, από τη στιγμή που η Black Widow και ο Captain America φτάνουν στο κατάστρωμα αυτού μέχρι το σημείο εξαφάνισής του στον αέρα. Η Evil Eye Pictures συνέθεσε ψηφιακά φόντα σε πλάνα που γυρίστηκαν σε πράσινη οθόνη για σκηνές που έλαβαν χώρα μέσα στο Helicarrier. Ο Κόλιν Στράους από την Hydraulx είπε: «Κάναμε τα πρώτα δέκα λεπτά της ταινίας, εκτός από το σκηνικό στο διάστημα, συμπεριλαμβανομένης της άφιξης του Λόκι στη Γη και την μετέπειτα απόδρασή του από τη βάση της Α.Σ.Π.Ι.Δ.Α.». Η Luma Pictures δούλεψε σε πλάνα που περιελάμβαναν τη γέφυρα του Helicarrier και ενσωμάτωσε τις γραφικές οθόνες μόνιτορ που αναπτύχθηκαν από την Cantina Creative. Η Fuel VFX ολοκλήρωσε τα πλάνα που έλαβαν χώρα μέσα και γύρω από το ρετιρέ του Τόνι Σταρκ στον Πύργο Σταρκ. Η Digital Domain δημιούργησε το αστεροειδές περιβάλλον όπου ο Λόκι συναντά τον Άλλο. Η Method Design στο Λος Άντζελες δημιούργησε τους τίτλους τέλους της ταινίας. Ο Στιβ Βαϊόλα, δημιουργικός διευθυντής της Method Design, είπε: «Αυτό το κομμάτι διάρκειας δύο λεπτών, αυτοδύναμο και βασικό στην τελευταία σκηνή δημιουργήθηκε εξ'ολοκλήρου σε CG. Για κάθε ένα πλάνο στη σκηνή, σχεδιάσαμε, υφάναμε και φωτίσαμε όλο το περιβάλλον και αρκετά από τα αντικείμενα που βρίσκονταν στο προσκήνιο. Λάβαμε στοιχεία από τη Marvel για να τα συμπεριλάβουμε σε αυτό, τα επανασχεδιάσαμε σε μεγάλο βαθμό και τα επαναφέραμε για να δημιουργήσουμε μια μετά-της-μάχης μεγάλη σκηνή. Σχεδιάσαμε επίσης μια προσαρμοσμένη γραμματοσειρά για τον τίτλο Οι Εκδικητές».

# Μουσική 

Τον Νοέμβριο του 2011, η Marvel ανακοίνωσε πως ο Άλαν Σιλβέστρι, ο οποίος είχε επενδύσει μουσικά την ταινία Ο Πρώτος Εκδικητής: Captain America, θα συνέθετε τη μουσική και για τους Εκδικητές. Ο Σιλβέστρι είπε: «Έχω δουλέψει σε ταινίες όπου υπήρχε ένας αριθμός αστέρων σε αυτές και σίγουρα έχω δουλέψει σε ταινίες όπου οι χαρακτήρες είχαν την ίδια βαρύτητα όσον αφορά το πόσο σημαντικοί ήταν στην ιστορία της ταινίας, αλλά αυτή εδώ είναι κάπως ακραία όσον αφορά αυτό επειδή κάθε ένας από αυτούς τους χαρακτήρες έχει τον δικό του κόσμο και είναι πολύ διαφορετικές περιπτώσεις. Είναι μεγάλη πρόκληση το να βρεις έναν τρόπο να δώσεις στον καθένα το βάρος και τον σεβασμό που χρειάζεται, αλλά ταυτόχρονα η ταινία έχει να κάνει πραγματικά με το να έρθουν κοντά αυτοί οι χαρακτήρες, υπονοώντας την ύπαρξη αυτής της οντότητας που λέγεται Εκδικητές και που πρέπει να τους αντιπροσωπεύει όλους». Ο Σιλβέστρι ανέπτυξε τη μουσική επένδυση μαζί με τη Συμφωνική Ορχήστρα του Λονδίνου στα Abbey Road Studios στο Λονδίνο της Αγγλίας. Ο Γουίντον είπε: «Η μουσική της ταινίας είναι πολύ παλιομοδίτικη, για αυτό και ο [Σιλβέστρι] ήταν η ιδανική επιλογή επειδή μπορεί να σου προσφέρει το τεράστιο συναίσθημα που προσφέρει η σχολή του Χανς Ζίμερ 'Απλά αισθάνομαι πάρα πολλά αυτή τη στιγμή!', αλλά μπορεί επίσης να είναι εξαιρετικά συνθηματικός και εξειδικευμένος στον κάθε χαρακτήρα, κάτι το οποίο λατρεύω».Τον Μάρτιο του 2012, το Αμερικανικό συγκρότημα εναλλακτικής ροκ, Soundgarden, ανακοίνωσε μέσω της σελίδας του στο Facebook πως το τραγούδι τους «Live to Rise» θα περιλαμβανόταν στο soundtrack της ταινίας. Επιπρόσθετα, το Ινδικό ροκ συγκρότημα Agnee κυκλοφόρησε ένα μουσικό βίντεο για το σινγκλ «Hello Andheron», τραγούδι το οποίο εξυπηρετεί ως το θεματικό τραγούδι της κυκλοφορίας της ταινίας στην Ινδία. Η δισκογραφική εταιρία Hollywood Records κυκλοφόρησε επίσης ένα soundtrack εμπνευσμένο από την ταινία με τον τίτλο Avengers Assemble την 1η Μαΐου 2012, την ίδια μέρα που κυκλοφόρησε και το soundtrack με τη μουσική επένδυση της ταινίας.

# Προώθηση 

# Τρέιλερ 

Η ταινία προωθήθηκε στη Διεθνή Comic-con του Σαν Ντιέγκο το 2010, κατά τη διάρκεια της οποίας προβλήθηκε ένα τρέιλερ με αφηγητή τον Σάμιουελ Λ. Τζάκσον, ακολουθούμενο από την είσοδο όλου του καστ. Τον Ιούνιο του 2011, τα Marvel Studios ανακοίνωσαν πως δε θα είχαν πάνελ να αντιπροσωπεύσει την ταινία στη Διεθνή Comic-con του Σαν Ντιέγκο εκείνη τη χρονιά μετά από απόφαση των εκτελεστικών παραγωγών πως δεν ήταν έτοιμοι να ανταγωνιστούν το ίδιο το παρελθόν τους και με τις προσδοκίες των θαυμαστών για τα γυρίσματα ακόμα σε παραγωγή. Τον Ιούλιο του 2011, ένα τρέιλερ που προοριζόταν να είναι η σκηνή μετά τους τίτλους τέλους της ταινίας Ο Πρώτος Εκδικητής: Captain America διέρρευσε για λίγο στο διαδίκτυο. Το Entertainment Weekly θεώρησε πως η διαρροή προήλθε από μια ανεπίσημη προβολή και περιέγραψε το υλικό ως «ασταθές, ασαφές και σίγουρα τραβηγμένο από κινητό τηλέφωνο».

Τον Αύγουστο του 2011, οι Walt Disney Pictures, Pixar Animation Studios και Marvel Studios παρουσίασαν μια ματιά από τις επερχόμενες ταινίες των Walt Disney Studios στην Έκθεση D23 στο Άναχαϊμ της Καλιφόρνια, στις οποίες ταινίες συμπεριλαμβάνονταν και οι Εκδικητές. Η παρουσίαση περιελάμβανε υλικό από την ταινία και εμφανίσεις των μελών του καστ. Αργότερα τον Αύγουστο, η Disney απέλυσε τους εκτελεστικό αντιπρόεδρο της Marvel για την παγκόσμια προώθηση, τον αντιπρόεδρο για την παγκόσμια προώθηση και διευθυντή για την παγκόσμια προώθηση για να φέρουν τις δικές τους λειτουργίες στην προώθηση.Τον Οκτώβριο του 2011, τα Marvel Studios έκαναν μια παρουσίαση στην Comic-con της Νέας Υόρκης όπου παρουσίασαν νέο υλικό και μια συζήτηση σε πάνελ στην οποία συμμετείχε ο Κέβιν Φάικι και αρκετά μέλη του καστ. Το πρώτο ολοκληρωμένο τρέιλερ κυκλοφόρησε επίσης τον Οκτώβριο. Η ιστοσελίδα Comic Book Resources έγραψε: «Το τρέιλερ διάρκειας δύο λεπτών καθορίζει επιδέξια την υπόθεση της ταινίας» και είναι «βαρύ στη συναρμολόγηση, αλλά κερνάει τους θαυμαστές με αρκετή δράση καθώς και κάποιες ματιές στη νέα στολή του Iron Man και, το καλύτερο από όλα, τη νέα όψη του Απίθανου Hulk. Φυσικά, ο Τόνι Σταρκ του Ρόμπερτ Ντάουνι Τζούνιορ έχει τις καλύτερες ατάκες». Ωστόσο, το περιοδικό The Hollywood Reporter το αποκάλεσε «Φοβερό. Ή τουλάχιστον θα ήταν φοβερό αν δεν είχαμε ήδη δει όλα όσα περιέχει και αναμέναμε το κάθε τι από αυτό αυτό τρέιλερ». Το τρέιλερ, το οποίο έκανε το ντεμπούτο του αποκλειστικά στο iTunes, κατέβηκε πάνω από 10 εκατομμύρια φορές τις πρώτες 24 ώρες, καταρρίπτοντας το ρεκόρ της ιστοσελίδας ως το τρέιλερ με τις περισσότερες θεάσεις. Το ρεκόρ αυτό ξεπεράστηκε από το τρέιλερ της ταινίας Ο Σκοτεινός Ιππότης: Η Επιστροφή, το οποίο κατέβηκε περισσότερες από 12.5 εκατομμύρια φορές τις πρώτες 24 ώρες. Ένα δεύτερο ολοκληρωμένο τρέιλερ κυκλοφόρησε στα iTunes τον Φεβρουάριο του 2012, φτάνοντας το ρεκόρ των 13.7 εκατομμυρίων κατεβασμάτων σε 24 ώρες. Τα τρέιλερ της ταινίας Οι Εκδικητές εμφανίστηκαν πριν την προβολή αρκετών ταινιών, συμπεριλαμβανομένων των Επικίνδυνες Αποστολές-Πρωτόκολλο: Φάντασμα, 21 Jump Street και Αγώνες Πείνας.Τον Ιανουάριο του 2012, τα Marvel Studios πραγματοποίησαν μια παγκόσμια συζήτηση στο Twitter. Στη ζωντανή αυτή συζήτηση διάρκειας 30 λεπτών συμμετείχαν ο σεναριογράφος και σκηνοθέτης Τζος Γουίντον και οι ηθοποιοί Σάμιουελ Λ. Τζάκσον, Τομ Χίντλστον και Κλαρκ Γκρεγκ, ενώ δημοσιεύτηκε κι ένα βίντεο διάρκειας 10 δευτερολέπτων, μέρος ενός μεγαλύτερου βίντεο διάρκειας 30 δευτερολέπτων, το οποίο θα προβαλλόταν ολόκληρο στις διαφημίσεις του τελικού του Super Bowl τον Φεβρουάριο. Σύμφωνα με την εφημερίδα Los Angeles Times, η Disney πλήρωσε περίπου $4 εκατομμύρια για το διαφημιστικό σποτ των 30 δευτερολέπτων. Την 1η Μαΐου 2012, εκτελεστικοί παραγωγοί των Marvel Studios μαζί με τους ηθοποιούς Τομ Χίντλστον και Κλαρκ Γκρεγκ, κτύπησαν το κουδούνι έναρξης του Χρηματιστηρίου της Νέας Υόρκης προς τιμήν της κυκλοφορίας της ταινίας.

# Συνδεδεμένα κόμικ 

Τον Δεκέμβριο του 2011, η Marvel ανακοίνωσε πως ένα κόμικ οκτώ τευχών (Marvel's The Avengers Prelude: Fury's Big Week ή απλά Fury's Big Week), σε κείμενο των Κρίστοφερ Γιοστ και Έρικ Πίαρσον και σχέδιο των Λουκ Ρος και Ντάνιελ HDR, θα κυκλοφορούσε ως πρελούδιο της ταινίας τον Μάρτιο του 2012.Τον Φεβρουάριο του 2012, η Marvel ανακοίνωσε την κυκλοφορία ενός δεύτερου κόμικ περιορισμένης σειράς με τίτλο Black Widow Strikes. Η Νατάσα Ρόμανοφ βρίσκεται προ εκπλήξεως στην Ρωσία όταν ο στόχος της σκοτώνεται από μια «θαυμάστριά» της με το όνομα Σοφία. Διακόπτοντας την επαφή της με τους ανωτέρους της στην Α.Σ.Π.Ι.Δ.Α., η Ρόμανοφ ξεκινάει έναν διαγωνισμό με τη Σοφία για το όνομα της «Black Widow», ανακαλύπτοντας πως ο εργοδότης της Σοφία πουλάει τα μέρη ενός νέου πυραύλου στα Δέκα Δακτυλίδια. Ακολουθεί τα ίχνη της Σοφία βρίσκοντας το μέρος από όπου θα εκτοξευθεί ο πύραυλος, ο οποίος έχει σαν στόχο τη Βόρεια Κορέα. Εκεί, καθυστερεί όσο χρειάζεται την εκτόξευση ώστε να επέμβει η Α.Σ.Π.Ι.Δ.Α. έγκαιρα. Στο χάος που δημιουργείται, η Σοφία σκοτώνεται.Σε κείμενο του Φρεντ Βαν Λίντε, ο οποίος είχε γράψει και το Captain America: First Vengeance, το κόμικ prequel της ταινίας Ο Πρώτος Εκδικητής: Captain America, και σε σχέδιο του Νιλ Έντουαρντς, το κόμικ πρωτοεμφανίστηκε στη Ρωσική έκδοση του περιοδικού Maxim πριν κυκλοφορήσει ως παραδοσιακό κόμικ σειράς τριών τευχών στις 2 Μαΐου, 16 Μαΐου και 6 Ιουνίου 2012 αντίστοιχα. Η απόφαση για την κυκλοφορία αυτού του κόμικ πάρθηκε για να δοθεί στη Ρόμανοφ το δικό της κόμικ πριν τους Εκδικητές, επειδή η Marvel ένιωσε πως «[η Black Widow] παραμένει η πιο αινιγματική από τους Εκδικητές», παρά το γεγονός πως εμφανίστηκε σε προηγούμενες ταινίες. Ο Βαν Λίντε εξήγησε τη σχέση μεταξύ του Black Widow Strikes και των ταινιών λέγοντας: «Βρίσκεται στην ίδια κλίμακα με τις ταινίες της Marvel. Δουλεύουμε στενά με τα Marvel Studios έτσι ώστε να ενσωματώνεται αρμονικά με το Κινηματογραφικό Σύμπαν της Marvel. Όταν αυτό τελειώσει, είναι ευπρόσδεκτοι να χρησιμοποιήσουν οποιαδήποτε από τις ιδέες μου για μια ταινία». Ο Βαν Λίντε εμπνεύστηκε «από το σενάριο των Εκδικητών του Τζος Γουίντον, το οποίο ήμουν αρκετά τυχερός να διαβάσω. [Ο Γουίντον] κάνει καλή δουλειά στο να κάνει τη συμμετοχή της [Black Widow] στην ομάδα απόλυτα πιστευτή».Η ιστορία του Black Widow Strikes τοποθετείται ανάμεσα στις ταινίες Iron Man 2 και Εκδικητές και ασχολείται με «μερικά κενά από τον Iron Man 2, συγκεκριμένα κάποια παράνομη Σταρκ τεχνολογία που έφτιαξε ο Τζάστιν Χάμερ». Η ιδέα της «Black Widow» να είναι περισσότερο όνομα παρά κωδικός ενός πράκτορα εξερευνάται περισσότερο στη σειρά Agent Carter, όπου συστήνεται ένα πρώιμο πρόγραμμα εκπαίδευσης Black Widow, και στην ταινία Εκδικητές: Η Εποχή του Ultron, όπου κάποια κομμάτια από την εκπαίδευση της Ρόμανοφ παρουσιάζονται μέσω αναδρομών.Επιπρόσθετα, ένα κόμικ με τον τίτλο Avengers Assemble ξεκίνησε την κυκλοφορία του τον Μάρτιο του 2012, σε κείμενο του Μπράιαν Μάικλ Μπέντις και σχέδιο του Μαρκ Μπάγκλεϊ, και περιέχει την ίδια ομάδα Εκδικητών όπως στην ταινία να πολεμά εναντίον μιας νέας ομάδας κακών, με το όνομα Zodiac.

# Συνέταιροι προώθησης 

Ο Πολ Γκίτερ, ο πρόεδρος της Marvel Entertainment για το τμήμα των καταναλωτικών προϊόντων, σχολίασε πως το κτίσιμο της πορείας προς την ταινία βοήθησε στην ενδυνάμωση λιανικών συνεργασιών: «Οι λιανοπωλητές ήταν λιγότερο ανεκτικοί με [την πνευματική ιδιοκτησία] των ταινιών, έτσι αποφασίσαμε πως αν ξεκινούσαμε αυτή τη συντονισμένη στρατηγική αρκετά χρόνια πριν, οι λιανοπωλητές θα μας έδιναν χώρο κατά τη διάρκεια αυτών των ετών και θα είχαμε μια πιο υποστηρικτική θέση στην αγορά».Τον Σεπτέμβριο του 2011, φωτογραφίες από το σκηνικό με τον Ρόμπερτ Ντάουνι Τζούνιορ να οδηγεί ένα νέο μοντέλο Acura δημοσιεύτηκαν στο διαδίκτυο. Ένας εκπρόσωπος της Acura δημοσίευσε αργότερα μια δήλωση, επιβεβαιώνοντας την εμπλοκή της εταιρίας στην ταινία: «Όπως μπορεί να γνωρίζετε, η Acura βρίσκεται στις ταινίες του Κινηματογραφικού Σύμπαντος της Marvel ως τα επίσημα αυτοκίνητα του φανταστικού οργανισμού υπηρεσίας του νόμου Α.Σ.Π.Ι.Δ.Α.. Αυτή η σχέση συνεχίζεται και στους Εκδικητές. Το ανοικτό σπορ αυτοκίνητο το οποίο φωτογραφήθηκε χθες είναι ένα φανταστικό αυτοκίνητο το οποίο δημιουργήθηκε μόνο για τις ανάγκες της ταινίας και δεν θα παραχθεί προς πώληση. Έχοντας πει αυτό, όπως επίσης ίσως να γνωρίζετε, ο Γενικός Διευθυντής της Acura είπε δημοσίως πως μελετάμε την ανάπτυξη ενός νέου σπορ αυτοκινήτου, αλλά δεν μπορούμε να πούμε περισσότερα για αυτό αυτή τη στιγμή». Τον Δεκέμβριο του 2011, η Acura ανακοίνωσε πως ένα νέο NSX το οποίο δημιουργήθηκε στο στυλ του πρότζεκτ των Εκδικητών θα αποκαλυπτόταν στη Διεθνή Έκθεση Αυτοκινήτων της Βόρειας Αμερικής του 2012. Μια σειρά 10 αυτοκινήτων SUV της Α.Σ.Π.Ι.Δ.Α., βασισμένα στο Acura MDX με τροποποιήσεις από την Υπηρεσία Οχημάτων Κινηματογράφου, δημιουργήθηκαν επίσης για την ταινία.Τον Φεβρουάριο του 2012, ανακοινώθηκε πως η Marvel συνεργάστηκε με την εταιρία αρωμάτων JADS για την προώθηση των Εκδικητών με αρώματα βασισμένα στους χαρακτήρες. Η ανακοίνωση βρισκόταν στην ετήσια έκθεση του Toy Industry Association, όπου αντιπρόσωποι της εταιρίας διατηρούσαν έναν πάγκο με δείγματα των προϊόντων. Άλλοι συνέταιροι προώθησης είναι: εταιρία κατασκευής βραχιολιών Colantotte, Dr Pepper, Farmers Insurance Group, Harley-Davidson, The Hershey Company, Land O'Frost lunchmeats, Oracle Corporation, Red Baron pizza, Symantec, Visa και Wyndham Hotels & Resorts. Συνολικά, η Marvel και η πατρική της εταιρία Disney εξασφάλισαν περίπου $100 εκατομμύρια παγκοσμίως για την προώθηση και στήριξη της ταινίας. Αξιοσημείωτες εξαιρέσεις περιλαμβάνουν τις εταιρίες Baskin-Robbins, Burger King και Dunkin' Donuts, οι οποίες είχαν συνεργαστεί στο παρελθόν με την Marvel όταν τις ταινίες τους διένειμε η Paramount. Η Disney δεν προωθεί γενικά μέσω εταιριών γρήγορου φαγητού (fast food).

# Βιντεοπαιχνίδι 

Ένα βιντεοπαιχνίδι βασισμένο στην ταινία προγραμματιζόταν να κυκλοφορήσει ταυτόχρονα με την ταινία. Το παιχνίδι θα ήταν first-person shooter παιχνίδι για τις πλατφόρμες Xbox 360, PlayStation 3, Wii U και Microsoft Windows και θα κυκλοφορούσε από την THQ. Μετά το κλείσιμο των στούντιο της THQ, το παιχνίδι ακυρώθηκε. Τα πνευματικά δικαιώματα για ένα βιντεοπαιχνίδι Εκδικητών επέστρεψαν στη Marvel, η οποία είπε πως διερευνούσε πιθανές ευκαιρίες δημοσίευσης και αδειοδότησης.Τον Μάιο του 2012, η Ubisoft και η Marvel Entertainment ανακοίνωσαν πως συνεργάζονταν για την ανάπτυξη ενός παιχνιδιού ελεγχόμενης κίνησης με τίτλο Marvel Avengers: Battle for Earth για τις πλατφόρμες Wii U και Xbox 360 Kinect. Το παιχνίδι ήταν εμπνευσμένο από την ιστορία του κόμικ «Secret Invasion» και περιελάμβανε 20 χαρακτήρες. Η Marvel ανακοίνωσε επίσης ένα παιχνίδι τεσσάρων κεφαλαίων για κινητό με τον τίτλο Avengers Initiative, με το κάθε ένα κεφάλαιο να επικεντρώνεται αντίστοιχα σε έναν χαρακτήρα: Hulk, Captain America, Thor και Iron Man.

# Κυκλοφορία 

Τον Φεβρουάριο του 2012, η Disney ανακοίνωσε πως ο τίτλος της ταινίας θα άλλαζε στο Ηνωμένο Βασίλειο για να αποφευχθεί η σύγχυση με την ομώνυμη Βρετανική τηλεοπτική σειρά, καθώς και την κινηματογραφική μεταφορά της σειράς (1998). Αυτό ωστόσο οδήγησε σε σύγχυση σχετικά με τον ακριβή τίτλο της ταινίας. Το κινηματογραφικό περιοδικό Empire ανέφερε πως η ταινία θα ονομαζόταν Marvel Avengers Assemble, ενώ το The Hollywood Reporter είπε πως θα ονομαζόταν απλά Avengers Assemble. Η Βρετανική ιστοσελίδα της Marvel αναφέρει την ταινία ως Marvel's Avengers Assemble, αν και ο Ντέιβιντ Κοξ από την εφημερίδα The Guardian, με το επιχείρημα πως αυτός ήταν ένας από τους χειρότερους τίτλους ταινίας, θεώρησε πως ήταν ένα λάθος στις σημειώσεις της παραγωγής, αν και γραμματικά ήταν σαφέστερη. Σύμφωνα με το Βρετανικό Συμβούλιο Ταξινόμησης Ταινιών (British Board of Film Classification) και το Ιρλανδικό Γραφείο Ταξινόμησης Ταινιών (Irish Film Classification Office), ο τίτλος είναι Marvel Avengers Assemble. Ο Φρανκ Λόβες από το FilmFestivalTraveler.com αναφέρθηκε σε αυτή τη διαφορά γράφοντας: «Οι Εκδικητές - με τον τυπικό τίτλο Marvel's The Avengers στην οθόνη, αν και δεν υπάρχει απόστροφος στις αφίσες...». Ο παραγωγός Κέβιν Φάικι είπε πως υπάρχουν μόνο δύο λέξεις στον Βρετανικό τίτλο, μία παραπάνω από τον Αμερικανικό τίτλο, και δήλωσε πως «αποφάσεις σαν αυτή δεν παίρνονται ελαφρά και υπάρχει αρκετή έρευνα για την προώθηση, δικηγόροι και άλλα πράγματα που εμπλέκονται σε αυτό».Η παγκόσμια πρεμιέρα της ταινίας έγινε στις 11 Απριλίου 2012, στο El Capitan Theatre. Οι Εκδικητές έκλεισαν το 11ο ετήσιο φεστιβάλ κινηματογράφου Tribeca με προβολή της ταινίας στις 28 Απριλίου 2012. Η ταινία έλαβε μια επιπλέον εβδομάδα προβολής στις αίθουσες για το Σαββατοκύριακο της Ημέρας Εργασίας στις Ηνωμένες Πολιτείες.

# Home media 

Η ταινία κυκλοφόρησε από την Walt Disney Studios Home Entertainment σε Blu-ray, Blu-ray 3D, DVD και ψηφιακή μορφή στις 25 Σεπτεμβρίου 2012 στις Ηνωμένες Πολιτείες και στις 29 Αυγούστου 2012 σε διάφορες διεθνείς αγορές. Ο παραγωγός Κέβιν Φάικι είπε πως το Blu-ray περιέχει μια νέα ταινία μικρού μήκους Marvel One-Shot με τον τίτλο Item 47 και «έναν αριθμό κομμένων σκηνών και μερικών ιστοριών που βρέθηκαν εκτός ταινίας κατά τη διάρκεια της επεξεργασίας» συμπεριλαμβανομένων «μερικών ακόμα σκηνών με την πράκτορα της Α.Σ.Π.Ι.Δ.Α. Μαρία Χιλ, την οποία υποδύεται η Κόμπι Σμόλντερς» και «μερικές διαφορετικές εκδοχές της αλληλεπίδρασης της Μαρία Χιλ και του Νικ Φιούρι με το Παγκόσμιο Συμβούλιο Ασφαλείας».Η ταινία κυκλοφόρησε επίσης ως μέρος μιας συλλογής 10 δίσκων (box set) με τον τίτλο «Κινηματογραφικό Σύμπαν της Marvel: Φάση Ένα – Εκδικητές Ενωθείτε», το οποίο περιλαμβάνει όλες τις ταινίες της πρώτης φάσης του κινηματογραφικού σύμπαντος της Marvel. Κυκλοφόρησε στις 2 Απριλίου 2013. Τα Walt Disney Studios Home Entertainment κυκλοφόρησαν την ταινία σε Ultra HD Blu-ray μορφή στις 14 Αυγούστου 2018.Κάποιοι θαυμαστές επέκριναν την κυκλοφορία σε DVD και Blu-ray του Ηνωμένου Βασιλείου επειδή παρέλειψαν να συμπεριλάβουν σε αυτές τον ηχητικό σχολιασμό του Τζος Γουίντον, αλλά και για τη μεταποίηση της σκηνής που αφορούσε τον θάνατο του Φιλ Κόλσον. Το βρετανικό παράρτημα της Disney είπε πως «η λιγότερο γραφική σύγκρουση του Πράκτορα Κόλσον με τον Λόκι» συνέβη επειδή «κάθε χώρα έχει τα δικά της θέματα συμμόρφωσης σχετικά με την απεικόνιση της βίας. Δυστυχώς, τα στοιχεία άλλης περιοχής χρησιμοποιήθηκαν ακούσια για τη δημιουργία της home media κυκλοφορίας του Ηνωμένου Βασιλείου».Την πρώτη εβδομάδα κυκλοφορίας σε home media στις Ηνωμένες Πολιτείες, η ταινία ανέβηκε στην κορυφή του Nielsen VideoScan First Alert, το οποίο καταμετρά τις συνολικές πωλήσεις δίσκων. Επίσης, μπήκε στη λίστα με τις καλύτερες πωλήσεις Blu-ray, καθώς το 72% των αντίτυπων που πωλήθηκαν ήταν Blu-ray, ρεκόρ για νέα κυκλοφορία όπου και οι δύο μορφές (DVD και Blu-ray) κυκλοφόρησαν ταυτόχρονα.

# Αποδοχή 

# Box office 

Οι Εκδικητές είχαν έσοδα $623.4 εκατομμύρια σε Ηνωμένες Πολιτείες και Καναδά και $895.5 εκατομμύρια σε άλλες περιοχές, φτάνοντας συνολικά τα $1.519 δισεκατομμύρια παγκοσμίως. Έγινε η τρίτη ταινία με τις περισσότερες εισπράξεις παγκοσμίως μέχρι εκείνη τη στιγμή, καθώς επίσης και η ταινία με τις περισσότερες εισπράξεις για το 2012, τις περισσότερες εισπράξεις για μεταφορά κόμικ σε οθόνη, τις περισσότερες εισπράξεις για ταινία με υπερήρωες και τις περισσότερες εισπράξεις ταινίας που κυκλοφόρησαν τα Walt Disney Studios την περίοδο της κυκλοφορίας της. Το παγκόσμιο άνοιγμα της ταινίας με $392.5 εκατομμύρια ήταν το τέταρτο μεγαλύτερο άνοιγμα. Οι Εκδικητές έγιναν επίσης η πέμπτη ταινία που διένειμε η Disney και η δωδέκατη συνολικά που κέρδισε πάνω από $1 δισεκατομμύριο. Έφτασε αυτό το ορόσημο σε 19 μέρες, ισοφαρίζοντας το ρεκόρ που κατείχαν προηγουμένως οι ταινίες Avatar και Κλήροι του Θανάτου - Μέρος 2. Τα έσοδά της ξεπέρασαν το υπολογισμένο κόστος παραγωγής ($220 εκατομμύρια) 12 μέρες μετά την κυκλοφορία της. Ήταν η πρώτη παραγωγή της Marvel που έβγαλε $1 δισεκατομμύριο από τις πωλήσεις των εισιτηρίων.

# Κριτική αποδοχή 

Η ιστοσελίδα συλλογής κριτικών Rotten Tomatoes δίνει στην ταινία ποσοστό έγκρισης 92% βασισμένο σε 345 κριτικές. Στο τμήμα ομοφωνίας της σελίδας διαβάζουμε: «Χάρη σε ένα σενάριο που δίνει έμφαση στην ανθρωπιά των ηρώων του και είναι πλούσιο σε παντοδύναμες στημένες φάσεις, οι Εκδικητές ανταποκρίνονται στη δημοσιότητά τους και ανεβάζουν τον πήχη για τις ταινίες της Marvel». Στο Metacritic, η ταινία λαμβάνει ποσοστό 69% βασισμένο σε 43 κριτικές με τη σήμανση «γενικά ευνοϊκές κριτικές». Σε ψηφοφορία του κοινού για το CinemaScore, η ταινία έλαβε βαθμό «Α+» σε μια κλίμακα από το Α+ μέχρι το F.Ο Τοντ ΜακΚάρθι από το The Hollywood Reporter έδωσε θετική κριτική στην ταινία σημειώνοντας: «Είναι έντονη, η ιστορία θα-σώσουμε-τον-κόσμο είναι μια που όλοι έχουμε δει στο παρελθόν, και οι χαρακτήρες 'βρίσκονται ανάμεσά μας' για πάνω από μισό αιώνα σε 500 τεύχη κόμικ. Αλλά ο Γουίντον και ο λόχος του κατάφεραν να αναμείξουν όλες τις προσωπικότητες και τα συστατικά μαζί έτσι ώστε το τελικό αποτέλεσμα, αν και γνωστό, να είναι ακαταμάχητα γευστικό». Για τον δημοσιογράφο Πίτερ Τράβερς του περιοδικού Rolling Stone, η ταινία ήταν η επιτομή ενός εξαιρετικού blockbuster. Ο Τράβερς είπε: «Είναι επίσης το blockbuster που είχα στο κεφάλι μου όταν φαντάστηκα μια ταινία που έφερε μαζί τα είδωλα του κόσμου της Marvel σε ένα λαμπερό, εκπληκτικά συναρπαστικό πακέτο. Είναι οι Transformers με μυαλό, καρδιά κι μια αίσθηση χιούμορ που δουλεύει». Ο Τζάστιν Τσανγκ από το Variety έγραψε: «Όπως ένα ανώτερο, μοντέλο τελευταίας τεχνολογίας χτισμένο από πολλά κομμάτια, η ζωηρότητα, η εξυπνάδα και η έντονα διασκεδαστική ανάμιξη υπερηρώων του Τζος Γουίντον είναι μια φυγή από την εκλεπτυσμένη τάξη, ενώ καυχιέται για την τονική διασφάλιση και τα πλούσια αποθέματα χιούμορ τα οποία αντισταθμίζουν τη δυνητική βαρυκινησία και τις αναπόφευκτες στερεότυπες πτυχές αυτής της ομαδικής ιστορίας διάρκειας 143 λεπτών». Ο Κένεθ Τάραν από την εφημερίδα Los Angeles Times συνεχάρη τη φρενήρη ειρήνη της ταινίας, ενώ ο Ρότζερ Ίμπερτ της εφημερίδας Chicago Sun-Times σχολίασε πως «προσφέρει στους θαυμαστές αυτό ακριβώς που επιθυμούν. Το αν είναι ακριβώς αυτό που αξίζουν είναι συζητήσιμο». Αντιστρόφως, ο Α. Ο. Σκοτ από την εφημερίδα The New York Times πιστεύει πως «αν και μετά βίας αξίζει τον κόπο να εκνευριστείς με την ταινία, οι αποτυχίες της είναι σημαντικές και αποθαρρυντικές. Ο φωτισμός, τα ψυχαγωγικά κομμάτια δεν μπορούν να ξεπεράσουν το έντονο κενό, τον φουσκωμένο κυνισμό που είναι λιγότερο ένα μειονέκτημα αυτής της ταινίας παρά χαρακτηριστικό του είδους».Οι ερμηνείες αρκετών μελών του καστ της ταινίας υπήρξαν συχνό θέμα στις κριτικές. Συγκεκριμένα, η απεικόνιση του Μαρκ Ράφαλο ως Μπρους Μπάνερ/Hulk έλαβε θετική ανταπόκριση από τους σχολιαστές. Ο Τζο Νόιμαγιερ παρατήρησε πως η ερμηνεία του ήταν ανώτερη από το υπόλοιπο καστ• «Ο Ράφαλο είναι η αποκάλυψη, μετατρέποντας τον Μπάνερ σε μια στραβή δεξαμενή ηρεμίας έτοιμη να γίνει ηφαίστειο». Παρομοίως, ο Άντονι Λέιν από το περιοδικό The New Yorker ισχυρίστηκε πως η υποκριτική του Ράφαλο είναι μία από τις καλύτερες στιγμές της ταινίας - δίπλα στου Ντάουνι. Η Καρίνα Λόνγκγουορθ της εφημερίδας The Village Voice συμπέρανε: «Ο Ράφαλο ανανεώνει επιτυχημένα τον μύθο του Hulk, υποδυόμενος τον Μπάνερ ως έναν αξιολάτρευτο ντροπαλό σπασίκλα-ιδιοφυΐα ο οποίος, σε αντίθεση με τους φιλόκομψους παιδαράδες της ομάδες, ξέρει καλύτερα από το να τραβά την προσοχή σε εκείνον». Ο Τράβερς υποστήριξε πως ο ηθοποιός αντηχούσε «έναν απεριποίητα ζεστό και χιουμοριστικό» παλμό, ενώ ο Τάραν ένιωσε πως ξεπέρασε τους προκατόχους του Έντουαρντ Νόρτον και Έρικ Μπάνα στην ενσάρκωση του χαρακτήρα. Ο Όουεν Γκλάιμπερμαν από το Entertainment Weekly έγραψε πως «το εξυπνότερο πράγμα που έκαναν οι δημιουργοί ήταν να βάλουν τον Μαρκ Ράφαλο να υποδυθεί τον Μπρους Μπάνερ ως έναν άντρα τόσο ευαίσθητο ο οποίος βρίσκεται σε πόλεμο, κάθε στιγμή, με τον εαυτό του. (Η ταινία τελικά λύνει το πρόβλημα Hulk: Είναι πολύ πιο διασκεδαστικός σε μικρές δόσεις.)»Όσον αφορά τον Ντάουνι, ο Τζο Μόργκενσταϊν από την εφημερίδα The Wall Street Journal — παρά το ότι συνεχάρη την ερμηνεία του Ντάουνι - ευνόησε τη δουλειά του στον Iron Man περισσότερο από αυτήν στους Εκδικητές: «Ο Iron Man του [Ντάουνι] είναι σίγουρα ομαδικός παίκτης, αλλά ο κύριος Ντάουνι εισέρχεται στο πάρτι με δύο ανυπέρβλητες υπερδυνάμεις: έναν χαρακτήρα καθιερωμένης πολυπλοκότητας - ο βιομήχανος/εφευρέτης Τόνι Σταρκ, ένας άντρας με αιχμηρή γλώσσα - και τη δική του γρήγορη παρουσία που βρίσκει την καλύτερη έκφραση στην αυτο-ειρωνεία». Ο Νόιμαγιερ επαίνεσε τον Έβανς, δηλώνοντας πως απέδωσε με ακρίβεια την εσωτερική διαμάχη του χαρακτήρα του.Σχολιαστές εκτίμησαν την ανάπτυξη των χαρακτήρων και τον διάλογο. Η κριτικός από το ειδησεογραφικό πρακτορείο Associated Press, Κρίστι Λεμίρ, έγραψε πως το σενάριο «λάμπει τόσο φωτεινά όσα και τα ειδικά εφέ• αυτοί οι άνθρωποι μπορεί να φοράνε γελοία κοστούμια αλλά είναι καλά εμπλουτισμένοι κάτω από αυτά». Ο Σκοτ υπαινίχθηκε πως συγκεκριμένα μέρη της ταινίας διέχυναν μια γοητεία που ένιωσε πως ήταν παρόμοια με τη γουέστερν ταινία Ρίο Μπράβο (1959). Η Λόνγκγουορθ ένιωσε πως ενώ το σενάριο του Γουίντον επιδείκνυε την προϊστορία των χαρακτήρων, η ταινία δεν την εξερευνά «με ουσιαστικό τρόπο».

# Βραβεία & Υποψηφιότητες 

Οι Εκδικητές συγκέντρωσαν αρκετές υποψηφιότητες και βραβεία, συμπεριλαμβανομένων μιας υποψηφιότητας για Όσκαρ στην κατηγορία «Καλύτερων Οπτικών Εφέ» και μιας υποψηφιότητας για BAFTA στην κατηγορία «Καλύτερων Ειδικών Οπτικών Εφέ». Η ταινία έλαβε επίσης τρεις υποψηφιότητες στα Βραβεία Critics' Choice, δεκατρείς στα Βραβεία People's Choice (κερδίζοντας τρία), έντεκα στα Βραβεία Teen Choice (κερδίζοντας τις δύο), έξι στα Βραβεία Saturn (κερδίζοντας) και έξι στα Βραβεία VES (κερδίζοντας δύο), ενώ κέρδισε το βραβείο Hugo του 2013 στην κατηγορία «Καλύτερη Δραματική Παρουσίαση σε Μεγάλη Μορφή».
Το 2017, η ταινία συμπεριλήφθηκε ως μία από τις 100 καλύτερες ταινίες όλων των εποχών στην ψηφοφορία του κινηματογραφικού περιοδικού Empire.Παρακάτω αναλυτικά όλες οι υποψηφιότητες και τα βραβεία που έλαβαν οι Εκδικητές:

# Συνέχειες 

# Εκδικητές: Η Εποχή του Ultron 

Μια συνέχεια με τίτλο Εκδικητές: Η Εποχή του Ultron, σε σενάριο και σκηνοθεσία του Γουίντον, κυκλοφόρησε την 1η Μαΐου 2015. Η πλειοψηφία του καστ επέστρεψε για τους ρόλους τους, με τις προσθήκες των Ελίζαμπεθ Όλσεν ως Scarlet Witch, Άαρον Τέιλορ-Τζόνσον ως Quicksilver, Πολ Μπέτανι ως Vision και Τζέιμς Σπέιντερ ως Ultron.

# Εκδικητές: Ο Πόλεμος της Αιωνιότητας 

Η ταινία Εκδικητές: Ο Πόλεμος της Αιωνιότητας κυκλοφόρησε στις 27 Απριλίου 2019 σε σκηνοθεσία των Άνθονι και Τζόι Ρούσο και σενάριο των Κρίστοφερ Μάρκους και Στίβεν ΜακΦίλι. Τα περισσότερα μέλη του καστ από τις πρώτες δύο ταινίες επέστρεψαν, με επιπρόσθετο καστ και χαρακτήρες από τις υπόλοιπες ταινίες του MCU να προστίθενται στην ταινία, ενώ ο Τζος Μπρόλιν ενσάρκωσε τον Θάνος.

# Εκδικητές: Η Τελευταία Πράξη 

Η ταινία Εκδικητές: Η Τελευταία Πράξη, πάλι σε σκηνοθεσία των Άνθονι και Τζόι Ρούσο και σενάριο των Μάρκους και ΜακΦίλι, κυκλοφόρησε στις 26 Απριλίου 2019.

# Σημειώσεις 

# Παραπομπές 

# Εξωτερικοί σύνδεσμοι 

Επίσημος ιστότοπος
Οι Εκδικητές στην IMDb
Οι Εκδικητές στο The Numbers
Οι Εκδικητές στο Rotten Tomatoes
