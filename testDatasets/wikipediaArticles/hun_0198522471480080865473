
## Benedek Péter

Benedek Péter (Uszód, 1889. június 29. – Budapest, 1984. december 25.) magyar festő.

# Életútja 

Autodidakta művész. Előbb földművesként dolgozott, aztán az első világháború idején egy budapesti hadiüzemben gyári munkás volt. Bálint Jenő fedezte fel, aki pártfogásába is vette. 1923-ban ő rendezte meg első kiállítását az Alkotás Művészházban, melyet a művésztársadalom és a kritika is elismeréssel fogadott. Az 1930-as évek végétől művei kizárólag aukciós kiállításokon szerepeltek. Az 1940-es és 1950-es években feledésbe ment, ezután újfent napszámosi munkát vállalt. Előbb szülfalujában, Uszódon, majd Kalocsán, 1949-től pedig Cegléden élt. Az 1960-as években újra népszerűvé vált, 1964-ben gyűjteményes kiállítása volt Cegléden. Uszódon emlékházat rendeztek be neki. Képeinek témája a falusi élet, művei leginkább életképek, csendéletek és portrék.

# Díjak, elismerések 

1970: a Népművészet Mestere;
1974: a Munka Érdemrend arany fokozata.

# Egyéni kiállítások 

1923 • Alkotás Művészház
1928 • Nemzeti Szalon, Budapest
1929 • Künstlerhaus, Bécs • Műteremkiállítás, Budapest
1964 • Kossuth Múzeum, Cegléd
1970 • Általános iskola, Uszód
1974 • Kossuth Múzeum, Cegléd
1978 • állandó kiállítás, Kossuth Múzeum, Cegléd
1984 • Megyei Művelődési és Ifjúsági Központ, Szolnok.

# Válogatott csoportos kiállítások 

1934, 1938 • Őstehetségek kiállítása, Nemzeti Szalon, Budapest
1967 • Magyar naiv művészet, Szent István Király Múzeum, Székesfehérvár
1972 • Magyar naiv művészet a XX. században, Magyar Nemzeti Galéria, Budapest.

# Művek közgyűjteményekben 

Déri Múzeum, Debrecen
Janus Pannonius Múzeum Modern Magyar Képtár, Pécs
Kossuth Múzeum, Cegléd
Magyar Naiv Művészek Múzeuma, Kecskemét.

# Források 

Magyar életrajzi lexikon I. (A–K). Főszerk. Kenyeres Ágnes. Budapest: Akadémiai. 1967. 
Artportal
Kieselbach
