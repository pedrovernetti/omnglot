
## Mary Ingalls

Mary Amelia Ingalls (10. helmikuuta 1865, Pepin, Wisconsin – 20. lokakuuta 1928, De Smet, Etelä-Dakota) oli yhdysvaltalaisen kirjailija Laura Ingalls Wilderin isosisko ja Charles ja Caroline Ingallsin vanhin lapsi. Ingalls tunnetaan nuoremman sisarensa Lauran kirjoittamien Pieni talo preerialla -lasten- ja nuortenkirjojen henkilöhahmona.
Ollessaan neljäntoista ikäinen Ingalls sairastui tuhkarokkoon sekä kuumeeseen ja sai kohtauksen, joka aiheutti elinikäisen sokeutumisen. Vuosina 1881–1889 Ingalls opiskeli näkövammaisille tarkoitetussa Iowa Braille and Sight Saving Schoolissa Vintonissa, Iowassa. Tuntemattomasta syystä Ingallsilta jäi yksi kouluvuosi väliin, mutta hän valmistui seitsenvuotisesta koulusta vuonna 1889 ja muutti takaisin vanhempiensa luokse De Smetiin, Etelä-Dakotaan, jossa hän eli vanhempiensa kuolemaan saakka auttaen perhettä taloudellisesti myymällä valmistamiaan hevosille tarkoitettuja kärpäsverkkoja. Ingalls ei mennyt koskaan naimisiin eikä saanut lapsia.Äitinsä kuoleman jälkeen Ingalls asui nuorempien sisarustensa luona aina kuolemaansa saakka. Ingalls menehtyi keuhkokuumeen ja kohtauksen aiheuttamiin komplikaatioihin vuonna 1928 ollessaan 63-vuotias. Hänet on haudattu De Smetin hautausmaalle Ingallsien perhehautaan.

# Populaarikulttuurissa 

Mary Ingalls esiintyy henkilöhahmona Laura Ingalls Wilderin kirjoittamissa Ingallsin perheen tarinaa kuvaavissa lasten- ja nuortenkirjoissa, lukuun ottamatta teoksia Farmarin lapset ja Neljä ensimmäistä vuotta.
Televisiosarjassa Pieni talo preerialla Mary Ingallsia esitti Melissa Sue Anderson. Todellisista tapahtumista poiketen televisiosarjassa hahmo meni naimisiin Adam Kendall -nimisen kuvitteellisen hahmon kanssa, ja he saivat myös yhteisen lapsen, joka kuitenkin menehtyi Walnut Groven sokeainkoulun tulipalossa.

# Lähteet 

