
## Γοργόνη

Η Γοργόνη ήταν μυθικό πλάσμα της ελληνικής μυθολογίας.
Σύμφωνα με την μυθολογία της αρχαίας Αττικής, όταν οι Γίγαντες πολεμούσαν τους θεούς του Ολύμπου κατά την περίοδο της Γιγαντομαχίας στην περιοχή Φλέγρα (ή Φλεγραίο πεδίο) της Αττικής , η Γαία γέννησε τη Γοργόνη, ώστε να βοηθήσει τους γιους της τους Γίγαντες.
Αλλά η θεά Αθηνά βλέποντας τα τεκτενόμενα, προσέτρεξε και με το δόρυ της φόνευσε τη Γοργόνη. Αργότερα έλαβε ως τρόπαιο και χρησιμοποίησε το δέρμα της για να φτιάξει την ασπίδα (αιγίδα) της, ενώ έδωσε στον πρόγονο των αρχαίων Αθηναίων Ερεχθέα σταγόνες από αίμα της, οι οποίες σύμφωνα με την μυθολογία ήταν ταυτόχρονα θανατηφόρες αλλά και ιαματικές.
Η θεά Αθηνά έφερε τα προσωνύμια "Γοργοφόνη" (Ευριπ. "Ίων" 1478) και "Γοργολόφος" (Αριστοφ. "Ιππ." 1180) επειδή έφερε στο κράνος της τη κεφαλή της Γοργόνης.
Η Γοργόνη ως μυθικό πρόσωπο αποτελούσε την ιδεατή αντίληψη της βεβιασμένης σκέψης, που είναι πάντα επικίνδυνη ως προς το θεμιτό ή αθέμιτο αποτέλεσμα. Αναφέρεται ότι η θεά Αθηνά χρησιμοποίησε την ασπίδα της εκτός της άμυνάς της και για προφυλαχθεί από τις δικές της βεβιασμένες σκέψεις της.
