
## Venom (συγκρότημα)

Οι Venom είναι αγγλικό heavy metal συγκρότημα το οποίο δημιουργήθηκε στο Νιούκαστλ το 1979 και αποτέλεσαν μία από τις πρώτες μορφές του ακραίου metal όντας βασική επιρροή του thrash, του death και του black metal.

# Βιογραφία 

# Η αρχή 

Το αρχικό όνομα των Venom ήταν Guillotine και αποτελούνταν από τον Ντέιβ Μπλάκμαν στα φωνητικά, τον Τζέφρι Νταν και τον Ντέιβ Ράδερφορντ στις κιθάρες, τον Ντον Χιούιτ στο μπάσο και τον Κρις Μερκάτερ στα τύμπανα. Μετά από μερικούς μήνες, το μικρόφωνο του συγκροτήματος ανέλαβε ο Κλάιβ Άρτσερ των Oberon, το μπάσο ο Άλαν Γουίνστον και τα τύμπανα ο Άντονι Μπρέι. Μέσα στο 1979 το όνομα του συγκροτήματος άλλαξε σε Venom και τη θέση του Ράδερφορντ πήρε ο Κόνραντ Λαντ, αναλαμβάνοντας τελικά το μπάσο μετά την αποχώρηση του Γουίνστον.
Τα μέλη του συγκροτήματος πήραν προσωνύμια με τον Άρτσερ να λέγεται "Jesus Christ", τον Λαντ "Cronos", τον Νταν "Mantas" και τον Μπρέι "Abaddon". Με χαρακτηριστικό γνώρισμα τους σατανιστικούς στίχους και την ανάλογη εικόνα, οι Venom ηχογράφησαν τα τραγούδια "Raise the Dead", "Angel Dust" και "Red Light Fever".
Μέσα στο 1980, ο Άρτσερ αποχώρησε και ο Λαντ ανέλαβε και τα φωνητικά εκτός του μπάσου, με πρώτο κομμάτι το οποίο τραγούδησε να είναι το "Live Like An Angel".

# Η πρώτη εποχή του Cronos 

Το πρώτο σινγκλ των Venom ήταν το "In League with Satan", ενώ το Δεκέμβριο του 1981 κυκλοφόρησε ο πρώτος τους δίσκος με τίτλο "Welcome to Hell" μέσω της "Neat Records". Ο δίσκος αποτέλεσε κάτι το πρωτόγνωρο για την εποχή που κυκλοφόρησε λόγω του έντονα σατανικού ύφους του και δημιούργησε μεγάλη εντύπωση παρ' όλη την έλλειψη τεχνικής κατάρτισης των μελών του συγκροτήματος.
Ακολούθησε στις 1 Νοεμβρίου 1982 ο δίσκος "Black Metal", μία από τις μεγαλύτερες επιρροές του Thrash Metal, τόσο μεγάλη σε βαθμό που έδωσε το όνομα του σε ένα ολόκληρο μουσικό είδος. Οι κριτικοί αντιμετώπισαν αρνητικά τις πρώτες κυκλοφορίες το συγκροτήματος χαρακτηρίζοντας του ως "τρίο ηλιθίων". Κατά την περιοδεία για την προώθηση του "Black Metal" με τίτλο "Seven Gates of Hell", τις συναυλίες των Venom άνοιγαν οι Metallica.
Ο τρίτος δίσκος των Venom, "At War with Satan" περιείχε το ομώνυμο εικοσάλεπτο τραγούδι, το οποίο καταλάμβανε όλη την πρώτη πλευρά του δίσκου. Αυτό ήταν το πρώτο άλμπουμ του συγκροτήματος που μπήκε στα βρετανικά τσαρτ ανεβαίνοντας στο # 64. Ακολούθησε το "Possessed" τον Απρίλιο του 1985 γνωρίζοντας μικρότερη επιτυχία από τους προκατόχους του. Στην "Combat Tour" που ακολούθησε, τις συναυλίες των Venom άνοιγαν οι Slayer.
Μετά την ηχογράφηση του ζωντανού δίσκου "Eine Kleine Nachtmusik" το οποίο κυκλοφόρησε στα τέλη του 1986, ο Νταν αποχώρησε για να αντικατασταθεί από τους Μάικ Χίκι και Τζιμ Κλερ. Με αυτή τη σύνθεση, οι Venom κυκλοφόρησαν το "Calm Before the Storm" το Νοέμβριο του 1987, λαμβάνοντας πολύ μέτριες κριτικές. Ο δίσκος παρουσίασε μία αλλαγή από τη σατανική θεματολογία σε επικότερους στίχους.

# Αλλαγή σύνθεσης 

Μετά την κυκλοφορία του δίσκου οι Λαντ, Χίκι και Κλερ αποχώρησαν για να σχηματίσουν τους Cronos. Με τον Μπρέι σαν μοναδικό μέλος της αρχικής σύνθεσης του συγκροτήματος να πλαισιώνεται από τον τραγουδιστή και μπασίστα Τόνι Ντόλαν και τον κιθαρίστα Αλ Μπαρνς, ο Τζέφρι Νταν επέστρεψε στους Venom για να ηχογραφήσουν τους δίσκους "Prime Evil" (1989) και "Temples of Ice" (1991), όπως και το EP "Tear Your Soul Apart". Ακολούθησε, στα τέλη του 1992, το "The Waste Lands" με τον Στηβ Γουάιτ να αντικαθιστά τον Αλ Μπαρνς. Μετά την εμπορική αποτυχία των τελευταίων τους κυκλοφοριών η εταιρεία "Music for Nations" τους απέρριψε και το συγκρότημα διαλύθηκε.

# Επανένωση 

Το 1995, η κλασική σύνθεση του συγκροτήματος επανενώθηκε, κυκλοφορώντας το EP "Venom '96" με επανεκτελέσεις τεσσάρων κλασικών κομματιών τους αλλά και ένα νέο, το "The Evil One". Ακολούθησε το άλμπουμ "Cast in Stone" το Νοέμβριο του 1997, αλλά το 1999 ο Μπρέι αποχώρησε για να αντικατασταθεί από τον αδελφό του Κόνραντ Λαντ, Άντονι. Η νέα σύνθεση ηχογράφησε το "Resurrection" τον Απρίλιο του 2000.
Το 2002 ο Νταν αποχώρησε για δεύτερη φορά και αντικαταστάθηκε και πάλι από τον Μάικ Χίκι. Οι Venom κυκλοφόρησαν το δίσκο "Metal Black", το Μάρτιο του 2006, ενώ το 2007 ο Χίκι αντικαταστάθηκε από τον κιθαρίστα La Rage. Το συγκρότημα κυκλοφόρησε το δίσκο "Hell" τον Ιούνιο του 2008 και την επόμενη χρονιά τα τύμπανα ανέλαβε ο Ντάνι "Dante" Νίντχαμ.
Στις 28 Νοεμβρίου 2011 κυκλοφόρησε ο πρώτος δίσκος των Venom με αυτή τη σύνθεση, με τίτλο "Fallen Angels". Ακολούθησε το "From the Very Depths" τον Ιανουάριο του 2015, ενώ η περιοδεία για την προώθηση του ξεκίνησε με την εμφάνιση του συγκροτήματος στο φεστιβάλ "70000 TONS OF METAL".

# Δισκογραφία 

# Πηγές 

Επίσημη ιστοσελίδα
Venom Biography
Συνέντευξη με τον Abaddon και τον Cronos
MusicMight :: Artists :: VENOM - Rock Detector
Venom | Music Biography, Streaming Radio and Discography - AllMusic
VENOM | Artist | Official Charts
