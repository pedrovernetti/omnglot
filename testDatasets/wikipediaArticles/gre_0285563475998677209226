
## Λουκάς Παπαϊωάννου

O Λουκάς Παπαϊωάννου (γεν. 1941) είναι παλαίμαχος καλαθοσφαιριστής του Πανιωνίου, στον οποίο αγωνίστηκε τη δεκαετία του ’60, πρώην προπονητής μπάσκετ και επί δεκαετίες αθλητικογράφος της ραδιοφωνίας και τηλεόρασης έχοντας μεταδώσει πολλές μεγάλες διοργανώσεις.

# Βιογραφικά στοιχεία 

# Καλαθοσφαιριστής 

Ο Λουκάς Παπαϊωάννου γεννήθηκε στην Αθήνα και ξεκίνησε να παίζει μπάσκετ στον ΠΟΠ Ψυχικού. Το 1959 τον ανακάλυψε ο Πανιώνιος και με μεσολάβηση του Καραμπάτη, που ήταν πρόεδρος στον ΣΕΓΑΣ (τότε το μπάσκετ ανήκε ακόμα στον ΣΕΓΑΣ), πήγε στον Πανιώνιο. Στο σύλλογο της Νέας Σμύρνης καθιερώθηκε αμέσως, αν και ήταν μόλις 18 ετών, από τον τότε προπονητή Φαίδωνα Ματθαίου. Είχε το παρατσούκλι «γύπας» από το σχήμα της μύτης του. Αγωνίστηκε για μια δεκαετία αποτελώντας αναντικατάστατο μέλος και για αρκετά χρόνια τον αρχηγό της ομάδας, την οποία και ο ίδιος αγάπησε με πάθος, το οποίο εκδήλωνε αργότερα ως ραδιοσχολιαστής αθλητικών αγώνων.
Γρήγορα ήρθε η πρόσκληση στην Εθνική Νέων, στην οποία δεν μπόρεσε να αγωνιστεί, διότι μεσολάβησε η στράτευσή του. Στη διάρκεια της θητείας του κλήθηκε στην Εθνική Ενόπλων που θα συμμετείχε στο παγκόσμιο πρωτάθλημα του ΣΙΣΜ το 1964, στη Συρία. Όμως, η όξυνση των σχέσεων με την Τουρκία ματαίωσε τη συμμετοχή της ομάδας, με αποτέλεσμα για άλλη μια φορά να χάσει την ευκαιρία να αγωνιστεί με τη φανέλα της εθνικής. Αργότερα αντιμετώπισε προβλήματα τραυματισμών, έτσι δεν κατάφερε να φορέσει ποτέ τη φανέλα με το εθνόσημο.
Το 1962 τον ζήτησε η ΑΕΚ, η οποία δημιουργούσε τη μεγάλη ομάδα που κατέκτησε το Κύπελλο Κυπελλούχων το 1968. Όμως, αν και είχε συμφωνήσει, ο Καραμπάτης, ως πρόεδρος του ΣΕΓΑΣ δεν επέτρεψε τη μεταγραφή. Με τον Πανιώνιο κατάφερε να ανέβει στην Α΄ Εθνική κατηγορία το 1967. Το 1969 ήρθε σε προστριβή με το σύλλογο, όταν προσπάθησε να τον ανταλλάξει με τον Απόστολο Κόντο του Ιωνικού Ν. Φιλαδέλφειας. Ο ίδιος δεν επιθυμούσε να φύγει, ψυχράθηκε και τελικά ζήτησε να αποχωρήσει. 
Στη συνέχεια έπαιξε για στον Α.Ο. Αμπελοκήπων, με τον οποίο ανέβηκε κατηγορία.

# Σύλλογοι 

ΠΟ Παλαιού Ψυχικού: ως το 1959.
Πανιώνιος: 1959 ως 1969
Α.Ο. Αμπελοκήπων: 1970 ως 1973(;)

# Προπονητής 

Μετά την αποχώρηση του από την ενεργό δράση και παράλληλα με την επαγγελματική του ενασχόληση ως σπορτκάστερ, εργάστηκε ως προπονητής. Ξεκίνησε ως βοηθός προπονητή στον Α.Ο. Αμπελοκήπων το 1973 και στη συνέχεια δούλεψε σε διάφορες ομάδες μπάσκετ, κυρίως σε γυναικεία σωματεία και τμήματα υποδομής. Μεταξύ άλλων διετέλεσε προπονητής της παιδικής και εφηβικής ομάδας του Πανιωνίου για δύο χρόνια.

# Αθλητικός σχολιαστής 

Από το 1973 ως το 1984 εργάστηκε στο κρατικό ραδιόφωνο ως σχολιαστής αθλητικών αγώνων, κυρίως ποδοσφαίρου. Ξεκίνησε από αγώνες πρωταθλήματος και πάντα επέλεγε να είναι στο γήπεδο της Νέας Σμύρνης, όποτε μεταδιδόταν ραδιοφωνικά ο αγώνας του Πανιωνίου. Έκανε πάνω από 500 ραδιοφωνικές μεταδόσεις, μεταξύ των οποίων πολλούς διεθνείς αγώνες και διοργανώσεις ποδοσφαίρου και μπάσκετ, όπως: Μεσογειακούς Αγώνες και πανευρωπαϊκό πρωτάθλημα.
Την περίοδο 1984-1986 έπεσε σε δυσμένεια από τη διοίκηση της ΕΡΤ για πολιτικούς λόγους και τελικά μεταπήδησε στο αθλητικό τμήμα της τηλεόρασης, στο οποίο εργάστηκε ως το 2001 που συνταξιοδοτήθηκε.

# Πηγή 

Εφ. Πανιώνιος Κόσμος, φ. 26 (27-6-2009), σελ. 10.
