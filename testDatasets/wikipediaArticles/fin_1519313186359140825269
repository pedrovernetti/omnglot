
## Martti Salokas

Martti Antero Salokas, vuoteen 1906 Silvander (13. joulukuuta 1888 Perniö – 9. huhtikuuta 1967 Lahti) oli kouluneuvos, opettaja, rehtori ja tietokirjailija.

# Henkilöhistoria 

Salokkaan vanhemmat olivat rovasti Frans Edvard Silvander ja Elli Liljefors ja puoliso vuodesta 1917 teologi Wendla Ivaska. Rehtori, historioitsija Eino Salokas oli hänen veljensä. Martti Salokas tuli ylioppilaaksi 1908 ja valmistui filosofian kandidaatiksi 1913. Hän toimi Terijoen yhteiskoulun opettajana vuodesta 1913 ja koulun johtajana vuodesta 1917 sekä vakinaisena lehtorina vuodesta 1921 ja rehtorina vuodesta 1922. Kun Terijoen yhteislyseo muodostettiin 1929, Salokkaasta tuli sen rehtori ja vanhempi lehtori. Rehtorin tehtävää hän hoiti vuoteen 1953, koulun siirryttyä Lahteen Kannaksen yhteislyseoksi, ja lehtoraattia vielä vuoteen 1958. Kouluneuvoksen arvon Salokas sai vuonna 1957.

# Julkaisuja 

Eväjalkaiset ja niiden maantieteellinen leviäminen, 1916
Terijoen yhteislyseo (Terijoen suomalainen yhteiskoulu, Terijoen keskikoulu ja Terijoen keskikoulun jatkoluokat) 1907–1932, 1932
Terijoki: kuvia ja kuvauksia entisestä kotipitäjästä, 1951

# Lähteet 

