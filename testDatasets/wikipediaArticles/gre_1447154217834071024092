
## Αισχύλεια

Το Φεστιβάλ Αισχύλεια είναι το ετήσιο καλλιτεχνικό φεστιβάλ της πόλης της Ελευσίνας.

# Ίδρυση 

Ο θεσμός των πολιτιστικών εκδηλώσεων της Ελευσίνας άρχισε το 1975 και οφείλει την ονομασία του στον αρχαίο δραματουργό Αισχύλο, ο οποίος καταγόταν από την πόλη αυτή. Την ευθύνη της διοργάνωσής του έχει ο Δήμος Ελευσίνας και στην πραγματοποίησή του συμβάλλει και μεγάλος αριθμός εθελοντών.

# Καλλιτεχνικές δράσεις 

Το ετήσιο αυτό πολιτιστικό γεγονός λαμβάνει χώρα στο τέλος του Καλοκαιριού και στις αρχές Φθινοπώρου (κατά κανόνα από τα τέλη Αυγούστου ως τις αρχές Οκτωβρίου). Στο κυρίως πρόγραμμά του περιλαμβάνεται μεγάλος αριθμός εκδηλώσεων από πολλούς τομείς των τεχνών, θεατρικές παραστάσεις, μουσικές συναυλίες, χορός, εικαστικές εκθέσεις, εγκαταστάσεις, δρώμενα, video art, κινηματογραφικές προβολές κ.α. Με το πέρασμα των χρόνων το πρόγραμμά του εμπλουτίζεται και αποτελεί πλέον σημαντικό πολιτιστικό γεγονός, όχι μόνο για την πόλη που τον φιλοξενεί αλλά και για την ευρύτερη περιφέρεια της Αττικής.

# Χώρος 

Οι περισσότερες εκδηλώσεις του Φεστιβάλ Αισχύλεια λαμβάνουν χώρα σε έναν εγκαταλελειμμένο βιομηχανικό χώρο, στο Παλαιό Ελαιουργείο στην παραλία της Ελευσίνας, ο οποίος φανερώνει ιστορικά και τη στενή σύνδεση της πόλης με τη βιομηχανική δραστηριότητα της σύγχρονης Ελλάδας. Οι παραστάσεις γίνονται σε ένα λυόμενο θέατρο, ενώ τα παρακείμενα κτήρια χρησιμοποιούνται για καλλιτεχνικές εγκαταστάσεις, εικαστικές παρεμβάσεις και διάφορες άλλες καλλιτεχνικές δραστηριότητες την περίοδο του φεστιβάλ.

# Παράλληλες δράσεις 

Εκτός από το κυρίως πρόγραμμα του Φεστιβάλ Αισχύλεια κάθε χρόνο πραγματοποιείται και ένας αριθμός άλλων παράλληλων καλλιτεχνικών δράσεων που συνδέονται με αυτό (θέατρο, κινηματογράφος, μουσική, ημιμαραθώνιος αγώνας δρόμου 21 χλμ (Αθήνα-Ελευσίνα), εκθέσεις τοπικοί δημιουργοί κ.α.)

# Παραπομπές 

# Εξωτερικοί σύνδεσμοι 

http://www.aisxylia.gr/
https://www.facebook.com/aisxylia
http://www.elefsinaculture.gr/el
http://www.eleusina.gr/
http://www.eleusisimimarathon.gr
