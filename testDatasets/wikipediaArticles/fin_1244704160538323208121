
## Australian naisten jalkapallomaajoukkue

Australian naisten jalkapallomaajoukkue edustaa Australiaa naisten jalkapallon kansainvälisissä otteluissa.
Australian naismaajoukkue on ollut mukana kolmissa olympialaisissa ja seitsemän kertaa MM-kilpailuissa. Vuosien 1995, 1999 ja 2003 MM-kisoissa sen pelit päättyivät alkulohkon jälkeen. Sydneyn 2000 olympialaisissa se sijoittui seitsemänneksi, Ateenan 2004 olympialaisissa viidenneksi ja Rio de Janeiron 2016 olympialaisissa seitsemänneksi.
Vuoden 2007 MM-kisoissa Kiinassa Australia voitti alkulohkossaan Ghanan 4–1 ja pelasi tasapelin 1–1 Norjan kanssa ja 2–2 Kanadan kanssa. Puolivälierässä Brasiliaa vastaan Australia nousi vielä kahden maalin tappioasemasta tasoihin mutta hävisi lopulta 2–3. Tom Sermannin valmentaman joukkueen maalintekijät turnauksessa olivat neljä maalia tehnyt Lisa De Vanna sekä yhden maalin viimeistelleet Heather Garriock, Sarah Walsh, joukkueen kapteeni Cheryl Salisbury, Collette McCallum ja Lauren Colthorpe.
Vuoden 2011 MM-kisoissa Saksassa Australia hävisi alkulohkossaan Brasilialle 0–1 mutta voitti Päiväntasaajan Guinean 3–2 ja Norjan 2–1 ja selviytyi puolivälieriin. Kyah Simon teki jatkoonpääsyn ratkaisseessa Norja-ottelussa Australian molemmat maalit. Puolivälierissä Australia hävisi Ruotsille maalein 1–3.Vuoden 2015 MM-kisoissa Kanadassa Australia hävisi alkulohkossaan Yhdysvalloille 1–3 mutta voitti Nigerian 2–0, pelasi Ruotsin kanssa tasan 1–1 ja selviytyi neljännesvälieriin. Neljännesvälierissä Australia voitti Brasilian maalein 1–0. Puolivälierissä Japani oli parempi sen voitettua Australian 1–0.Vuoden 2019 MM-kisoissa Ranskassa Australia sijoittui alkulohkossaan toiseksi. Se hävisi ensin Italialle 1–2 mutta voitti sitten Brasilian 3–2 ja Kamerunin 4–1. Puolivälierissä Australia hävisi Norjalle rangaistuspotkukilpailussa maalein 1–4 varsinaisen peliajan ja jatkoajan päätyttyä 1–1. Sam Kerr teki turnauksessa viisi maalia, joista neljä Kamerunia vastaan. Muut maalintekijät olivat Caitlin Foord, Chloe Logarzo ja Elise Kellond-Knight, minkä lisäksi Brasilia teki yhden oman maalin. Australian valmentajana toimi Ante Milicic.Oseanian mestaruuden Australia voitti vuosina 1995, 1998 ja 2003. Aasian mestaruusturnaukseen se on osallistunut vuodesta 2006 lähtien ja sijoittui ensimmäisellä kerralla toiseksi hävittyään loppuottelussa Kiinalle rangaistuspotkukilpailussa. Ensimmäisen Aasian-mestaruutensa Australia voitti vuonna 2010, jolloin se kukisti finaalissa Pohjois-Korean rangaistuspotkukilpailussa 5-4 (1-1 ja.).

# Lähteet 

