
## Níkos Nióplias

Nikólaos ”Níkos” Nióplias (kreik. Νικόλαος ”Νίκος” Νιόπλιας, s. 17. tammikuuta 1965) on kreikkalainen jalkapallovalmentaja ja entinen keskikenttäpelaaja. Tammikuusta 2016 lähtien hän on toiminut OFI Kreetan päävalmentajana. 

# Ura pelaajana 

Nióplias loi uransa pelintekijänä OFI Kreetan joukkueessa, jota hän edusti kaikkiaan 363 liigaottelussa. Hän voitti OFI:ssa seurahistorian ainoan Kreikan cupin mestaruuden 1987. Hän edusti myös suurseura Panathinaikosia 1993–96 ja voitti seuran paidassa menestyksekkäästi ollen keskeisessä roolissa Panathinaikosin edetessä Mestarien liigan välieriin kaudella 1995/96. Menestyskauden jälkeen hän palasi OFI Kreetaan, jota edusti seuraavat kuusi kautta. Kesällä 2002 hän siirtyi Halkidona FC:hen, jota edusti uransa kaksi viimeistä kautta. Hän lopetti pitkän pelaajauransa 39-vuotiaana kesällä 2004.
Kreikan maajoukkueessa Nióplias esiintyi urallaan 44 maaottelussa. Hän menestyi jo juniorina ollen mukana Kreikan alle 18-vuotiaiden maajoukkueessa, joka eteni EM-finaaliin 1984. Neljä vuotta myöhemmin hän oli EM-finaalissa alle 21-vuotiaiden maajoukkueen kanssa. A-maajoukkuetasolla Nióplias esiintyi Kreikan paidassa MM-kisoissa 1994.

# Meriitit pelaajana 

Kreikan mestaruus (2): 1995, 1996
Kreikan Cup (2): 1987, 1995
Hopeaa: 1990
Balkanin Cup: 1989
U18 EM-hopeaa: 1984
U21 EM-hopeaa: 1988
MM-1.kierros: 1994

# Ura valmentajana 

Valmennusuransa Nióplias aloitti tammikuussa 2005, kun hänestä tuli Kreikan alle 19-vuotiaiden maajoukkuevalmentaja. Hän johdatti Kreikan nuoret sensaatiomaisesti ikäluokan EM-kisojen finaaliin 2007. Joukkue tarjosi myös loppuottelussa tiukan vastuksen Espanjan nuorille, mutta hävisi lopulta 0–1. Menestyksen myötä Nióplias siirtyi alle 21-vuotiaiden maajoukkueen päävalmentajaksi, muttei onnistunut johdattamaan Kreikkaa EM-kisoihin 2009.
Joulukuussa 2009 Nióplias korvasi alankomaalaisen Henk ten Caten Kreikan Superliigassa toisena majailevan Panathinaikosin päävalmentajana. Nopeasti valmentajaurallaan edennyt Nióplias kertoi ainoana tavoitteena olevan mestaruuden voittamisen. Nióplias onnistuikin debyyttikaudellaan loistavasti ja Panathinaikos varmisti mestaruutensa kierros ennen liigan loppua. Mestaruus oli seurahistorian 20:s ja päätti Olympiakosin viiden vuoden valtakauden Kreikassa. Kausi huipentui Niópliaksen luotsaaman Panathinaikosin tuplamestaruuteen kuuden vuoden tauon jälkeen, kun cupin finaalissa kaatui Aris FC 1-0. Kausi 2010/11 alkoi tuplamestarilta heikosti varsinkin Mestarien liigassa, jossa Nióplias onnistui luotsaamaan suojattinsa vain kahteen tasapeliin neljässä ottelussa. Kreikan liigassa seura pysyi kärkitaistelussa, mutta 1–1 tasapeli Larissaa vastaan marraskuun puolivälissä oli seurajohdolle liikaa ja Nióplias sai potkut tehtävistään. Tasapeli oli vasta Panathinaikosin kolmas ja potkujen aikaan seura piti liigassa kärkipaikkaa tasapisteissä Olympiakosin kanssa. Kesäkuussa 2011 Niópliaksesta tuli Kyproksen maajoukkueen päävalmentaja. Nióplias luotsasi Kyprosta MM2014-karsinnoissa. Kypros voitti hänen johdollaan karsintojen avausottelun Islantia vastaan, mutta sen jälkeen voittoja ei tullut. Nióplias sai lopulta syyskuussa 2013 potkut Kyproksen majaillessa lohkonsa viimeisenä kerättyään vain neljä pistettä kahdeksasta karsintaottelusta. Helmikuussa 2015 Niópliaksesta tuli Atromitosin päävalmentaja. Niópliaksen johdolla Atromitos kipusi Kreikan Superliigassa viidenneksi ja selvisi mukaan Eurooppa-liigan karsintoihin kaudelle 2015/16. Menestyksestä huolimatta Nióplias jätti seuran kauden jälkeen. Tammikuusta 2016 lähtien hän on toiminut OFI Kreetan päävalmentajana.

# Meriitit valmentajana 

Kreikan mestaruus: 2010
Kreikan cup: 2010
U19 EM-hopeaa: 2007

# Lähteet 

