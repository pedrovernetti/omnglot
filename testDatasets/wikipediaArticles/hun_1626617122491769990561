
## Adami Mihály (jezsuita)

Adami Mihály (Bellus, Trencsén vármegye, 1720. – Bécs, 1781. március 11.) jezsuita szerzetes, nyelvész, heraldikus, genealógus. A neve előfordul Adámi alakban is.

# Élete 

Nemes szülőktől született Trencsén megyében; 1740-ben a jezsuita rendbe lépett, melyet 1750-ben elhagyott, és Bécsben udvari ágens lett, ahol haláláig dolgozott. A bécsi katonai akadémia magyar tanára volt. Magyar nyelvtanát, nyelvkönyvét a bécsújhelyi Theresianum Katonai Akadémia tanáraként írta meg.

# Munkássága 

Nagy Iván szerint hozzákezdett egy család- és címertani gyűjteményhez is, de ezek, kivált az első, az előkészületnél maradtak. Kézirata Scuta gentiltia címen előbb a Magyar Nemzeti Múzeum, majd az Országos Széchényi Könyvtár tulajdona. Nagy Iván „Magyarország családai” című nagy művében Adami ezen heraldikai gyűjteményét is felhasználta.
Nyelvészként jelentős hatást fejtett ki a magyar helyesírás alakulására. 1760-ban Károly főherceg használatára névtelenül egy magyar nyelvtant jelentetett meg. Írt egy magyar–latin–német szótárt is, amely kéziratban maradt.

# Művei 

Ausführliche u. neuerläuterte Ungarische Sprachkunst. Bécs, 1760(Károly főherceg számára írta; 2. kiadása 1763-ban jelent meg u. o.)Adami: Deductiones breves quar. fam. (családtörténeti műve, kézirata a MNM tulajdonában volt)
Collectanea genealogica per Mich. Adami. Kézirat, eredetileg a Magyar Nemzeti Múzeumban lat. quart. nro. 182. mely több főnemesi családról szolgáltat értékes adatokat és Nagy Iván is gyakran idézte.
Scuta gentilitia illustrium ac. nobil. Familiarum Hungariae coloribus distinctae. Kézirat 14 kötetben, eredetileg a Magyar Nemzeti Múzeumban Quart. lat. nro. 190. Nagy Iván is felhasználta, mely szerinte: "Megbecsülhetetlen gyüjtemény, melytől külön áll kötve a rézre és fára metszett czímerek gyüjteménye két kötetben". (Nagy Iván: Magyarország családai... Pest, 1865. XII. Zárszó, 512. l.)
Collectanea heraldica Hungariae, quibus descriptiones complurium scutorum nobilitarium plurimum e Libro Regio extractorum comprehenduntur. Másik heraldikai kézirata eredetileg a Magyar Nemzeti Múzeumban Fol. lat. nr. 227. mely a Scuta gentilitia mintegy szövegét képezi. A Királyi könyvekben található címeres levelek címerleírásait tartalmazza az 1685-1770 közti időbőből, és leírás nélkül megadja azon címerek jegyzékét is, melyeket 1790-1803 között adományoztak. Nagy Iván teljes egészében felhasználta.

# Források 

Szinnyei József: Magyar írók élete és munkái I. (Aachs–Bzenszki). Budapest: Hornyánszky. 1891. 
Nagy Iván: Magyarország családai czímerekkel és nemzékrendi táblákkal. Pest: Ráth Mór. 1857–1868. 
Új magyar irodalmi lexikon I. (A–Gy). Főszerk. Péter László. Budapest: Akadémiai. 1994. 12. o. ISBN 963-05-6805-5 
Adatai a Petőfi Irodalmi Múzeum katalógusában

# Irodalom 

Tolnai Vilmos: Adami Mihály nyelvtanáról. Magyar Nyelvőr, 1904
