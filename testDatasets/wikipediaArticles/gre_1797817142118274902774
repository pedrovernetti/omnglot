
## Τιάγκο Σίλβα

Ο Τιάγκο Εμιλιάνο ντα Σίλβα ντε Σόουζα (πορτογαλικά:Τhiago Emiliano da Silva de Souza) (22 Σεπτεμβρίου 1984, Ρίο ντε Τζανέιρο), γνωστός ως Τιάγκο Σίλβα, είναι ένας διεθνής Βραζιλιάνος ποδοσφαιριστής. Από το 2012 αγωνίζεται με τη γαλλική Παρί Σεν Ζερμέν. Είναι ο αρχηγός της Παρί και της εθνικής του ομάδας. Θεωρείται ευρέως ως ένας από τους καλύτερους αμυντικούς στον κόσμο ενώ ο θρυλικός Ιταλός αμυντικός Φράνκο Μπαρέζι τον έχει χαρακτηρίσει ως τον διαδοχό του.

# Καριέρα σε ποδοσφαιρικές ομάδες 

# Τα πρώτα βήματα και ο πρώτος ερχομός στην Ευρώπη 

Ο Τιάγκο Σίλβα ξεκίνησε να προπονείται στα παιδικά τμήματα της Φλουμινένσε, ομάδας της ιδιαίτερης πατρίδας του, του Ρίο ντε Τζανέιρο. Όμως το πρώτο του συμβόλαιο το υπέγραψε με τον μικρό σύλλογο ΡΣ Φουτεμπόλ της νότιας πολιτείας Ρίο Γκράντε ντο Σούλ και σύντομα μετακινήθηκε στην μεγαλύτερη ομάδα της περιοχής, τη Γιουβεντούδε, με την οποία είχε μια πολύ καλή πρώτη σεζόν στην 1η κατηγορία. Ο Σίλβα, αν και είχε ξεκινήσει ως δεξιός ακραίος μέσος, έγινε κεντρικός αμυντικός από τον τότε προπονητή του, Ίβο Βόρτμαν. 
Την ίδια χρονιά πήρε μεταγραγή για την Πόρτο για ένα ποσό γύρω στα €2,5 εκατομμύρια. Δεν κατάφερε να καθιερωθεί όμως στην πορτογαλική ομάδα λόγω άγνωστων τότε προβλημάτων υγείας και έπαιξε μόνο στη δεύτερη ομάδα της. 
Τον Ιανουάριο του 2005 πήρε μεταγραφή, μαζί με άλλους τρεις παίκτες για τη Ντιναμό Μόσχας. Στον ρωσικό σύλλογο όμως και πάλι δεν κατάφερε να καθιερωθεί γιατί διαγνώστηκε με φυματίωση, με αποτέλεσμα να μείνει στο νοσοκομείο για έξι μήνες σε καραντίνα και να κινδυνεύσει η ζωή του. Οι γιατροί του είπαν ότι αν είχε αργήσει άλλες δύο εβδομάδες να πάει στο νοσοκομείο, θα είχε πεθάνει.

"Η αφιξή μου στην Πόρτο δεν ήταν εύκολη και είχα κάποιες δυσκολίες. Μιλούσα την ίδια γλώσσα αλλά αισθανόμουν πολύ μόνος. Δύο μήνες αργότερα διαγνώστηκα με φυματίωση αλλά εκείνο τον καιρό κανένας γιατρός στην Πόρτο δεν ήξερε τι είχα. Προπονήθηκα και έπαιξα με την δεύτερη ομάδα της. Με δυσκολία μπορούσα να προπονηθώ, όλα εξαιτίας της φυματίωσης. Η αρρώστια με έριξε πολύ το 2005, μία άσχημη χρονιά για εμένα διότι δεν έπαιξα ποδόσφαιρο. Τώρα όποτε αντιμετωπίζω μία δύσκολη κατάσταση, κοιτάζω πίσω σε αυτή την εμπειρία μου και θυμάμαι από τι πέρασα. Γίνομαι δυνατότερος κάθε φορά που το σκέφτομαι.''— Τιάγκο Σίλβα, 2011

# Επιστροφή στη Βραζιλία 

Στις αρχές του 2006 ο Σίλβα επέστρεψε στην πατρίδα του με μεταγραφή στη Φλουμινένσε. Επειδή υπήρχε εκείνη την εποχή ήδη ποδοσφαιριστής με το όνομα «Τιάγκο» στη φανέλα το οποίο χρησιμοποιούσε μέχρι τότε, υιοθέτησε το «Τ. Σίλβα». Με τη Φλουμινένσε ήρθαν 4οι στο πρωτάθλημα και κατέκτησε το κύπελλο του 2007. Την επόμενη χρονιά έφτασε με την ομάδα του στον τελικό του Κόπα Λιμπερταδόρες, όπου όμως ηττήθηκαν από την ΛΔΟ Κίτο. Οι καλές του εμφανίσεις τον έφεραν όμως στην εθνική ομάδα της πατρίδας του και προκάλεσαν του ενδιαφέρον ευρωπαϊκών συλλόγων. Στο τελευταίο του αγώνα με την Φλουμινένσε οι φίλαθλοι σήκωσαν μία σημαία με το προσωπό του για να τον τιμήσουν.

# Επιστροφή στην Ευρώπη για τη Μίλαν 

Η ΑΚ Μίλαν τον απέκτησε το Δεκέμβριο του 2008 για € 10 εκατομμύρια. Επειδή όμως οι θέσεις της ξένων παικτών ήταν πλήρεις, έπρεπε να περιμένει μέχρι το καλοκαίρι του 2009 για να τον φέρει στην Ιταλία. Μπήκε στη βασική ενδεκάδα από την αρχή και έκανε το ντεμπούτο το στις 22 Αυγούστου ενάντια στη Σιένα. Την επόμενη χρονιά συγκρότησε ένα απροσπέλαστο αμυντικό δίδυμο με τον Αλεσάντρο Νέστα, βοηθώντας την ομάδα του να κατακτήσει το πρωτάθλημα. Ο ίδιος ψηφίστικε ως ο καλύτερος αμυντικός της σεζόν για τη Σέριε Α. Στα τέλη του Νοεμβρίου του 2011 ο Τιάγκο Σίλβα έγινε αρχηγός της Μίλαν, ο πρώτος ξένος αργηγός της Μίλαν για 50 χρόνια. Ο συμπαίκτης του Ζλάταν Ιμπραίμοβιτς και ο Ρόμπιν Φαν Πέρσι τον χαρακτήρισαν ως τον καλύτερο αμυντικό με τον οποίο έχουν παίξει και αντιμετωπίσει αντίστοιχα. 

# Παρί Σεν Ζερμέν 

Το καλοκαίρι του 2012 τα οικονομικά προβλήματα της Μίλαν την ώθησαν να αποδεχτεί την πρόταση της Παρί Σεν Ζερμέν για τον Σίλβα για € 42 εκατομμύρια, η οποία προσέφερε στον παίκτη ένα πλουσιοπάροχο πενταετές συμβόλαιο και κανοντάς τον ως τον πιο ακριβοπληρωμένο αμυντικό στον κόσμο. Ύστερα από μερικά προβλήματα τραυματισμών ο Σίλβα έκανε το επίσημο ντεμπούτο του με τη νέα του ομάδα στος 18 Σεπτεμβρίου στο Τσάμπιονς Λίγκ ενάντια στη ΦΚ Ντιναμό Κιέβου, συμμετέχοντας στην εμφατική νίκη της Παρί με 4-1. Στα δύο χρόνια παρουσίας του στο Παρίσι βοήθησε την ομάδα του να κατακτήσει ισάριθμες φορές τη Λιγκ 1. Το 2014 ο Ντέιβιντ Μπέκαμ τον χαρακτήρισε ως τον καλύτερο αμυντικό στον κόσμο.

# Διεθνής καριέρα 

Ο Σίλβα συμπεριελήφθη από τον Ντούνγκα στην αποστολή της Βραζιλίας για τους Ολυμπιακούς αγώνες του 2008, ως ένας από τους 3 παίκτες πάνω από 23, όπου είχε δύο εμφανίσεις ως αλλαγή. Στο Παγκόσμιο κύπελλο του 2010 ο Σίλβα ήταν στην αποστολή της Βραζιλίας λόγω των καλών του εμφανίσεων με τη Μίλαν αλλά δεν έπαιξε σε κανένα παιχνίδι. Στους Ολυμπιακούς του 2012 ήταν και πάλι ένας από τους τρεις παίκτες πάνω από 23 και αρχηγός της ομάδας, συμμετέχοντας στην προσπάθεια της Βραζιλίας να κατακτήσει για πρώτη φορά το χρυσό μετάλιο. Έπαιξε και στα έξι παιχνίδια της ομάδας του μέχρι τον τελικό όπου όμως γνώρισε την ήττα από το Μεξικό με 2-1. Ο Φελίπε Σκολάρι τον συμπεριέλαβε στην αποστολή της Βραζιλίας για το Παγκόσμιο Κύπελλο του 2014, όπου θα είναι o αρχηγός της ομάδας.Ο Σίλβα σκόραρε το πρώτο γκολ της Βραζιλίας στο 7ο λεπτό στο Παγκόσμιο Κύπελλο του 2014 στα προημιτελικά ενάντια στην Κολομβία. Πήρε κίτρινη κάρτα στο 67ο λεπτό και έχασε τον ημιτελικό με την Γερμανία όπου η Βραζιλία έχασε με ρεκόρ 7-1. Η Φίφα στο τέλος,τον κατέταξε μέσα στους 11 καλύτερους παίχτες του Μουντιάλ. Από το 2012 θεωρείται ως ένας από τους καλύτερος αμυντικούς στον κόσμο.

# Προσωπική ζωή 

Ο Τιάγκο Σίλβα είναι παντρεμένος και έχει 2 παιδιά, τον Ιζάγκο και τον Ιάγκο. Ο Σίλβα είναι Χριστιανός.

# Παραπομπές 

# Εξωτερικοί σύνδεσμοι 

Guardian Stats Centre
(Αγγλικά) Τιάγκο Σίλβα Προφίλ στην ιστοσελίδα National-Football-Teams.com
(Αγγλικά) Τιάγκο Σίλβα – Επιδόσεις στις διοργανώσεις της FIFA
Τιάγκο Σίλβα – Επιδόσεις στις διοργανώσεις της UEFA
