
## 5D (Fifth Dimension)

”5D (Fifth Dimension)” on Roger McGuinnin kirjoittama ja The Byrds -yhtyeen esittämä kappale vuodelta 1966. Se julkaistiin albumin Fifth Dimension avausraitana sekä erikseen singlenä. Kappale saavutti sijan 44 Billboard Hot 100 -listalla.

# Laulun synty ja työstö 

McGuinn löysi kappaleen inspiraation Don Landisin filosofisesta kirjasta 1-2-3-4, More More More, joka käsitteli kysymyksiä havainnoinnista ja todellisuudesta. McGuinn teki aiheesta ihmettelyä ja voitonriemua käsittelevän laulun.

»Se mistä kerron (laulussa), on koko universumi – viides ulottuvuus, joka on korkeus, leveys, syvyys, aika ja jokin muu. Mutta on ehdottomasti olemassa enemmän ulottuvuuksia kuin viisi. Se on ääretön. Viides ulottuvuus on tieteellisen tietämyksen kynnys. Katsohan, ihmisiä liikkuu elämän viidennessä ulottuvuudessa ja tutkijat ovat edelleen kahdella tai kolmella ulottuvuusasteella. Siinä on ristiriita. Suuri osa maailmastamme on hyvin materialistista ja tieteellistä. Se jättää huomiotta universumin kauneuden. Siitä kappaleessa on kyse. Ehkä se kertoo muutamille ihmisille, mistä elämässä on kyse. Urkuja soittaa siinä Van Dyke Parks. Kun hän tuli studioon, pyysin häntä ajattelemaan Bachia. Hän joka tapauksessa ajatteli Bachia jo valmiiksi.» (Roger McGuinn, kappaleen kirjoittaja)
Kappaleen sävellys muistutti suuresti Bob Dylanin musiikkia, minkä lisäksi urut olivat ensimmäistä kertaa yhtyeen uralla tärkeässä roolissa. ”5D (Fifth Dimension)” äänitettiin 25. toukokuuta 1966.

# Julkaisu ja vastaanotto 

”5D (Fifth Dimension)” ilmestyi Columbia Recordsin julkaisemana singlenä 13. kesäkuuta 1966. Sen julkaisemista on pidetty suurena riskinä, sillä edellissingle ”Eight Miles High” oli joutunut soittokieltoon, kun sen oltiin epäilty olevan ”huumelaulu”. Kyseisen kappaleen nimi kertoi korkealla käymisestä, mutta nyt lisäksi venytettiin muitakin ulottuvuuksia. Kappale nousi Billboard-listan sijalle 44. Britanniassa singlen julkaisi Columbian sijaan CBS Records. Se ei kuitenkaan menestynyt. Singlen B-puolella oli molemmissa painoksissa kappale ”Captain Soul”.18. heinäkuuta 1966 ”5D (Fifth Dimension)” ilmestyi The Byrdsin kolmannen studioalbumin Fifth Dimension avausraitana.

# Listasijoitukset 

# Lähteet 

AllMusic
Lehtomaa, Pasi: The Byrds – Viidennen ulottuvuuden veljeskunta. Tampere: POP-lehti, 2007. ISBN 978-952-5546-28-6. 
Rate Your Music

# Viitteet 

