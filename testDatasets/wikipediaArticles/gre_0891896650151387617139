
## Ο βάλτος (ταινία)

Ο Βάλτος είναι ελληνική ταινία παραγωγής 1973, σκηνοθετημένη από τον Ντίνο Δημόπουλο, ο οποίος έγραψε και το σενάριο. 

# Υπόθεση 

Μια οικοδομική εταιρία έχει στήσει μια απάτη μαζεύοντας χρήματα από ιδιώτες προκειμένου να τους χτίσει σπίτια. Το μυστικό γνωρίζουν μόνο τρία άτομα. Ο Βασίλης (Δημήτρης Μαλαβέτας), ο Αλέξης (Κώστας Ναός) και η Λένα (Βέρα Κρούσκα). Την τελευταία μέρα πριν αυτοί οι τρεις το σκάσουν στο εξωτερικό με ένα μικρό ιδιωτικό αεροπλάνο και τα χρήματα της απάτης(45.000.000 δραχμές), η Λένα αποκαλύπτει το μυστικό σε έναν παλιό της φίλο και θύμα της απάτης, τον Δημήτρη (Γιώργος Τζώρτζης). Έτσι, την επόμενη μέρα φεύγουν και οι τέσσερις με το αεροπλάνο. Θα προσγειωθούν σε μια έρημη περιοχή, όπου οι δύο άντρες θα προσπαθήσουν να σκοτώσουν τον Δημήτρη. Η Λένα, αφού προσπαθήσει να τον σώσει, θα προσπαθήσει να πάρει τον χειρισμό του αεροπλάνου. Θα το ρίξει όμως σε έναν βάλτο...
Η όλη περιπέτεια κινεί το ενδιαφέρον των κατοίκων της περιοχής, ενός γέρου φαροφύλακα (Νότης Περγιάλης), της κόρης του (Μόνα Λίζα Άρμπι), ενός αποφυλακισμένου, του Βαγγέλη (Γιάννης Βόγλης), και της ερωμένης του φαροφύλακα (Ρίτα Μπενσουσάν). Όταν είχε αποφυλακιστεί ο Βαγγέλης, μαζί με έναν άλλον είχαν επιχειρήσει να βιάσουν την κόρη του φαροφύλακα. Ο φαροφύλακας σκότωσε τον άλλον και έτσι ο Βαγγέλης εξαγοράζει την σιωπή του σε χρήματα... 
Αυτές οι δυο τετράδες προσπαθούν να βγάλουν τα χρήματα από το αεροπλάνο, ελπίζοντας ότι όλοι θα πάρουν μερίδιο στο τέλος. Όμως η καχυποψία είναι διάχυτη... Η κόρη του φαροφύλακα ερωτεύεται τον Βασίλη.
Στην συνέχεια βλέπουμε την ιστορία και ενός άλλου ζευγαριού, του Θάνου (Αλέξανδρος Αντωνόπουλος) και της Άννας (Καίτη Γρηγοράτου), οι οποίοι, μετά την άρνηση των πλούσιων γονέων της Άννας για τον γάμο τους, κλέβονται και καταφεύγουν με μια βάρκα στο νησάκι που βρίσκονται οι πρωταγωνιστές. Ο Βαγγέλης τους καίει την βάρκα, τους παίρνει τα πράγματα και τους υποχρεώνει με την βία να συμμετέχουν και αυτοί στις προσπάθειες για την ανέλκυση των χρημάτων. Σιγά-σιγά, ο Θάνος αποκαλύπτει το πραγματικό του πρόσωπο, ότι δηλαδή είναι ένας προικοθήρας που παρίστανε τον ερωτευμένο με την Άννα για τα λεφτά της.
Και φτάνουμε στο τέλος της ταινίας. Τα λεφτά βγαίνουν. Μετά από ένα τρικούβερτο γλέντι όμως, ο Βασίλης και ο Αλέξης σκέφτονται ένα σχέδιο για να πάρουν όλα τα λεφτά και να φύγουν μόνοι τους. Ο Βασίλης όμως, αργοπεθαίνει μετά από δάγκωμα λυσσασμένου σκύλου και έτσι το σχέδιο το προχωράει μόνος του ο Αλέξης. Κλειδώνει τους υπόλοιπους στην αποθήκη που έχουν περάσει την νύχτα και τους κόβει την παροχή νερού, μέχρι να του δώσουν όλα τα χρήματα. Το σχέδιο πετυχαίνει και ο Αλέξης απογειώνεται με το αεροπλάνο(που στο μεταξύ έχει βγει από τον βάλτο). Όμως, ο Βασίλης με όση δύναμη του απομένει, βρίσκει το κλειδί και ανοίγει την αποθήκη. Η Λένα θέλει να πάει με τους άλλους και προσπαθεί να πάρει τον χειρισμό του αεροπλάνου από τον Αλέξη. Το αεροπλάνο συντρίβεται, οι δύο επιβαίνοντες σκοτώνονται και τα λεφτά καταστρέφονται.

# Σχόλια 

Στην σκηνοθεσία ο Ντίνος Δημόπουλος και στο σενάριο ο Ντίνος Δημόπουλος και ο Λάζαρος Μοντανάρης. Στην μουσική ο Γιώργος Χατζηνάσιος και στο τραγούδι τίτλων η Δήμητρα Γαλάνη. Η παραγωγή είναι της Φίνος φιλμς. 
Η ταινία γυρίστηκε στην Κόπραινα.

# Παραπομπές 

