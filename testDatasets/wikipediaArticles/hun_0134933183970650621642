
## Barina Vendel

Barina Vendel (Kuthen Vendel) (Kiskunhalas, 1834. október 20. – Tápiógyörgye, 1875. augusztus 3.) katolikus pap, költő.

# Élete 

A kiskunhalasi gimnázium hat osztálya után a kalocsai papnövendék lett, Pécsett végzett. 1857. szeptember 19-én pappá szentelték, 13 évig káplánkodott Tápióbicskén és az Alföld több helyén. 1870-ben Tápiószentmártonba ment és előbb a plébánia adminisztrátora, később rendes plébános lett; 1875-ben Tápiógyörgyére tették át.

# Munkái 

Csaknem kizárólag költészettel foglalkozott, az irodalomban Kuthen nevet használt. A következő lapok közölték verseit: Családi Lapok (ide elbeszélést írt), Magyar Néplap, Katholikus Hetilap (1855-től), Divatcsarnok (1861–1862), Fővárosi Lapok (1864).
Önálló munkái:

Egy főispán családja. Regény. Irta Kuthen. Budapest, 1861. (Ism. Divatcsarnok 1861)
Fehér Bandi. Ugyanott, 1865., valamint: Népiratkák 57., Szent István Társulat 1892.
A végrendelet. Koszorúzott pályamű. U. ott, év n.
Ujabb költeményei. 1860–65. U. ott, 1866.
Isten újja, vagy egy szegény család története. Esztergom, 1868.
Kuthen hátrahagyott költeményei. Kiadta Gyurinka Antal. Nagy-Kőrös, 1888. (A költő életrajzával és arcképével. Ism. M. Állam 101., 13., 132. sz. Halasi Híradó 31. Vasárnapi Ujság, 25. sz.)

# Források 

Szinnyei József: Magyar írók élete és munkái VII. (Köberich–Loysch). Budapest: Hornyánszky. 1900. (Kuthen)
Pintér Jenő A magyar irodalom története: tudományos rendszerezés Budapest, 1930–1941; 7. kötet: A költészet / A költészet fejlődése c. alfejezet. (CD-ROM: Arcanum Kiadó)
