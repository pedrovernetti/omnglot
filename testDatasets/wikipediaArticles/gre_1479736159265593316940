
## Γεώργιος Χρυσολούρης

Ο Γεώργιος Χρυσολούρης είναι Έλληνας πανεπιστημιακός που το 1998 διετέλεσε διευθύνων σύμβουλος του ΟΤΕ. Σήμερα είναι τακτικός καθηγητής του Πανεπιστημίου Πατρών. 

# Βιογραφικά στοιχεία 

Γεννήθηκε στον Πειραιά και είναι γιος του βιομήχανου Μάριου Χρυσολούρη. Θείος του ήταν ο Σταμάτης Χρυσολούρης, βιομήχανος και εκδότης του περιοδικού "Σύγχρονα Θέματα". Σπούδασε στο Εθνικό Μετσόβιο Πολυτεχνείο, απ'όπου αποφοίτησε το 1975, και εν συνεχεία αναγορεύθηκε διδάκτωρ μηχανικής του Πανεπιστημίου του Ανόβερο (1979). Το 1980 εγκαταστάθηκε στις ΗΠΑ προκειμένου να αναλάβει την ηγεσία ερευνητικής ομάδας σχετικά με την ανάπτυξη πληροφοριακών συστημάτων και τον αυτοσματισμό σε βιομηχανικές εφαρμογές στο Τεχνολογικό Ινστιτούτο Μασαχουσέτης (MIT) διδάσκοντας παράλληλα ως καθηγητής, θέση στην οποία παρέμεινε μέχρι το 1993. Το ίδιο έτος εξελέγη τακτικός καθηγητής του τμήματος Μηχανολόγων & Αεροναυπηγών Μηχανικών του Πανεπιστημίου Πατρών. Σήμερα είναι διευθυντής του Εργαστηρίου Συστημάτων Παραγωγής και Αυτοματισμού του Πανεπιστημίου Πατρών. 
Έχει χρηματίσει πρόεδρος του τμήματος Μηχανολόγων & Αεροναυπηγών (2003 - 2007), πρόεδρος της Διεθνούς Ακαδημίας για την Έρευνα στην Βιομηχανική Παραγωγή (College International pour la Recherche en Productique/CIRP, 2007 - 2008), μέλος του δ.σ. του Ινστιτούτου Οδικής Ασφάλειας "Πάνος Μυλωνάς" (2005 - 2007), μέλος του δ.σ. του ΟΤΕ και σύμβουλος σε θέματα εκπαίδευσης και τεχνολογίας του πρωθυπουργού Κώστα Σημίτη κατά την περίοδο 1995 - 1998. Παράλληλα με την ακαδημαϊκή του σταδιοδρομία ανέπτυξε, ιδιαίτερα στις ΗΠΑ, επιχειρηματική δραστηριότητα. Υπήρξε ιδρυτής της εταιρείας Manufacturing Software Inc., αντιπρόεδρος της Brankamp Process Automation καθώς και σύμβουλος σε επιχειρήσεις όπως στην Ford, την Boeing, την Kodak, την Daimler Benz/BMW κ.α. Τον Ιανουάριο του 1998 ανέλαβε διευθύνων σύμβουλος του ΟΤΕ, θέση στην οποία παρέμεινε μέχρι και τον Δεκέμβριο του 1998, οπότε και παραιτήθηκε ύστερα από διαφωνία του σχετικά με τον καταμερισμό των αρμοδιοτήτων μεταξύ προέδρου και διευθύνοντος συμβούλου καθώς και λόγω των διαφορετικών προσεγγίσεων με τον τότε υπουργό Μεταφορών και Επικοινωνιών, Τάσου Μαντέλη. Κατά τη διάρκεια της θητείας του ο ΟΤΕ έγινε η πρώτη ελληνική επιχείρηση που εισήχθη στο χρηματιστήριο της Νέας Υόρκης. Το 2008, στα πλαίσια των ερευνών για το σκάνδαλο της Siemens του επιβλήθηκε απαγόρευση εξόδου από την χώρα και απαγόρευση κίνησης κάθε είδους τραπεζικών λογαριασμών χωρίς όμως να του απαγγελθούν κατηγορίες, γεγονός για το οποίο το 2010 προσέφυγε στο Ευρωπαϊκό Δικαστήριο ζητώντας αποζημίωση από το ελληνικό δημόσιο. Ύστερα από προσφυγή του στο συμβούλιο Εφετών τα περιοριστικά μέτρα τελικώς ήρθησαν.
Έχει συγγράψει επιστημονικές μελέτες και έχει πραγματοποιήσει πάνω από 400 δημοσιεύσεις σε διεθνή περιοδικά. Το 1986 τιμήθηκε με το βραβείο "Young Outstanding Manufacturing Engineer" του SME ενώ το 2001 με το Μετάλλιο Έρευνας Frederick W. Taylor.
Είναι παντρεμένος με την Αικατερίνη Κατσιγιάννη, κόρη του Χρήστου Κατσιγιάννη, και έχουν αποκτήσει δύο παιδιά.

# Πηγές 

