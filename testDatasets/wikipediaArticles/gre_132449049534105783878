
## Ζόζεφ Χεπ

Ο Ζόζεφ Χεπ (ουγγρικά: Joseph Hepp, 1887 - 1968) ήταν Ούγγρος πρωτοπόρος κινηματογραφιστής, του οποίου η συμβολή στον ελληνικό κινηματογράφο ήταν μεγάλη. Γεννημένος στη Βουδαπέστη, εγκαταστάθηκε αργότερα στη Γαλλία, δουλεύοντας για την γαλλική εταιρεία Pathé. To 1910, εγκαταστάθηκε στην Αθήνα, και κινηματογράφησε μερικές από τις πρώτες ταινίες του ελληνικού κινηματογράφου όπως το Η Τσιγγάνα της Αθήνας (1922), το Μαρία Πετναγιώτισσα (1929) και το Ο Μάγος της Αθήνας (1931), και τα τρία σε σκηνοθεσία Αχιλλέα Μαδρά.
Κατά τη δεκαετία του 1940, συνέχισε στον ομιλόντα κινηματογράφο, συνεργαζόμενος και με τη Φίνος Φιλμ, σε μερικές από τις πρώτες της και, μεταξύ αυτών, πιο σημαντικές ταινίες της, όπως το Οι Γερμανοί ξανάρχονται (1948), το Χαμένοι Άγγελοι (1948) κι ένα από τα πιο επιτυχημένα έργα της εταιρείας, Ο Μεθύστακας (1950). Συνολικά, συμμετείχε ως διευθυντής φωτογραφίας, σε 21 μεγάλου μήκους ταινίες, του ελληνικού κινηματογράφου, με την τελευταία του να είναι το 1961, στο ντοκιμαντέρ, Η τραγωδία του Αιγαίου.Εφευρετικό κι ανήσυχο μυαλό, δε σταμάτησε ποτέ να πειραματίζεται με τις μηχανές. Κατασκεύασε ένα ηχητικό σύστημα που αναπαρήγαγε τη φωνή σε πλάκες γραμμοφώνου, δημιουργώντας έτσι την πρώτη ομιλούσα ταινία του ελληνικού κινηματογράφου το 1922, μαζί με τους αδελφούς Γαζιάδη και τον Γιώργο Προκοπίου, ένα ντοκιμαντέρ για την Μικρασιατική Καταστροφή. Μερικές άλλες ευρεσιτεχνίες του ήταν το μούβιτον, που μετέτρεπε τις βωβές σε ομιλούσες και την τιτλέζα, μία μηχανή, με την οποία προβάλλονταν στο κάτω μέρος της οθόνης οι διάλογοι μεταφρασμένοι στην ελληνική γλώσσα.

# Παραπομπές 

# Εξωτερικοί σύνδεσμοι 

Ζόζεφ Χεπ στο iMDB
