
## Land Rover Freelander

Land Rover on brittiläinen automerkki, jota valmistaa nykyisin intialaisen Tata Groupin omistama Jaguar Land Rover -yhtiö.Land Rover sai alkunsa, kun Rover esitteli vuonna 1948 nelivetoisen maatalouskäyttöön suunnitellun maastoajoneuvon. Autossa oli jäykkä neliveto ilman keskitasauspyörästöä, ja etuvedon pystyi vapauttamaan etuakselin napalukoista. Melko pian ratkaisu vaihtui jakovahteistoon, jossa oli takaveto ja tarvittaessa kytkettävä etuveto, ja napalukot jäivät pois. Päävaihteistossa oli neljä vaihdetta eteen ja yksi taakse. Jakovaihteistossa oli kaksi nopeusaluetta: nopea tiekäyttöön ja hidas maastokäyttöön. Päävaihteistossa oli synkronoitu 3. ja 4. vaihde. Vaihteet 1 ja 2 olivat synkronoimattomia, jolloin ylöspäin vaihdettaessa käytettiin kaksoispoljentaa ja alaspäin vaihtaessa välikaasua. Autossa oli myös voiman ulosotto erilaisten maatalouskoneiden käyttöä varten. Tätä varten autossa oli myös käsikaasu. Auton huoltotoimenpiteet oli suunniteltu mahdollisimman yksinkertaisiksi. Autossa oli erillinen kotelopalkkirunko, ja sen kori oli valmistettu keula- ja rintapeltiä lukuun ottamatta alumiinista.
Suomessa Land Rover -autoja edustaa myös Jaguaria maahan tuova Inchcape Motors Finland Oy.

# Mallit 

Land Rover Series I
Land Rover Series II
Land Rover Series III
Defender
Range Rover
Discovery
Discovery Sport
Freelander

# Series I-III 

Nämä mallit perustuivat kaikki alkuperäiseen vuoden 1948 malliin ja säilyivät ulkonäöltään ja tekniikaltaan lähes muuttumattomina vuosimallista toiseen. Autoa sai sekä lyhyellä 88 tuuman että pidemmällä 109 tuuman akselivälillä. Kytkettävällä nelivedollaan ja lehtijousillaan mallit muistuttavat rakenteeltaan useimpia paljon uudempia japanilaisia maastoautoja.

# Defender 

Defender-mallia pidetään kestävänä, karuna työkaluna, jolla pääsee vaikka minne. Sitä on myyty noin kaksi miljoonaa kappaletta.Land Rover 110 esiteltiin 1983 ja lyhyempi 90 seurasi 1984. Mallisto nimettiin Defenderiksi vasta 1990, vaikka autot pysyivätkin entisellään. Ulkonäkö muistuttaa hyvin paljon Series II-III -malleja, mutta tekniikka on muuttunut merkittävästi. Perusrakenne, kuten runko, voimansiirto ja moottorit, on lähes suoraan Range Roverista. Jatkuva neliveto ja kierrejouset edustavat Range Roverista lainattua tekniikkaa, kuten myös mallistossa ollut V8-bensiinimoottori. Muita moottorivaihtoehtoja on ollut 2,5 litran nelisylinterinen bensiinimoottori. Dieselmoottorivaihtoehdot ovat olleet Series III:n 2,25-litrainen dieselmoottori, 2,5-litrainen vapaastihengittävä esikammiodiesel (2.5D), 2-5-litrainen turboahdettu esikammiodiesel (2.5TD), 2,5-litrainen ahdettu ja ahtoilmanjäähdytyksellä varustettu suoraruiskutusdiesel (200Tdi, 90-94) ja edellisen pakokaasunkierrätyksellä varustettu versio (300Tdi, 95-98). Vuonna 1999 dieseliksi tuli kiristyvien pakokaasumääräysten vuoksi viisisylinterinen Td5-pumppusuutindiesel.
Vuosien varrella Defenderin varustetaso on noussut merkittävästi, ja vanhasta ulkonäöstä huolimatta Defenderin tuli ajan mittaan nykyaikainen varustetaso ilmastointia, ABS-jarruja, luistonestoa ym. varusteita myöten, tosin todelliseen työkäyttöön on ollut tarjolla myös perusmalli karsitulla varustetasolla. Defender on saatavilla sekä henkilöautoksi että pakettiautoksi rekisteröitynä, henkilölukumäärän ollessa suurimmillaan Suomessa yhdeksän.
Toukokuussa 2007 esiteltyyn malliin tuli Fordilta peräisin oleva nelisylinterinen 2,4-litrainen yhteispaineruiskutuksella varustettu Duratorque-moottori sekä kuusivaihteinen Getrag-vaihteisto. Sisätiloissa uudistuksia tuli istuimiin, niin että kaikki penkit (2-7 versiosta riippuen) ovat menosuuntaan ja varustettu niskatuilla. Kojelauta oli täysin uusi, samoin ilmastointi- ja tuuletusjärjestelmät. Auton luvattiin olevan aiempaa lämpimämpi ja vähemmän huurtuva. Ulkonäkö säilyi jokseenkin ennallaan - tosin mallille tyypilliset tuulilasin alla olevat tuuletusluukut eivät enää olleet avattavissa. Korimallit säilyivät ennallaan.
Defenderin tyyppinumero ilmaisee akselivälin tuumina, ja nykyisessä mallistossa on saatavilla kolmea eri akseliväliä 90 (todellisuudessa 92,5 tuumaa), 110 tai 130 tuuman pituisina.
Mallin valmistus loppuu tammikuussa 2016.

# Range Rover 

Range Rover on Land Roverin luksusmaasturi. Mallin valmistus aloitettiin vuonna 1970. Auto oli alun perin suunniteltu pääasiassa työkäyttöön, mutta kaikkien yllätykseksi siitä tuli erittäin suosittu etenkin johtajien, lääkärien ja brittiläisen aatelin keskuudessa. Alkuperäistä mallia valmistettiin vuoteen 1995. 
Alkuperäinen Range Rover oli rakennettu erilliselle rungolle samaan tapaan kuin Series I-III, mutta lehtijousien tilalla oli kierrejouset. Elinkaarensa lopulla Range Roveria valmistettiin myös pidennetyllä akselivälillä ja ilmajousituksella varustettuna Vogue LSE -mallina. Range Roverissa oli esittelystään lähtien aikaisemmista malleista poiketen levyjarrut. Sen neliveto oli jatkuva, eli sitä ei voinut kytkeä pois. Nykyisin kaikki parhaimmiksi tunnustetut maastoautot ovat varustettu jatkuvalla nelivedolla. Jatkuvaan nelivetoon liittyvä keskitasauspyörästö vähentää huomattavasti kytkettävään kiinteään nelivetoon liittyvää äkkinäistä käytöstä liukkaalla kelillä. Tyypillisesti Range Roveriin on yhdistetty suuri polttoaineenkulutus, joka bensiinimoottoreiden kohdalla pitääkin paikkaansa, mutta kulutus ei merkittävästi poikkea muista vastaavantehoisista bensiinimoottorisista maastoautoista. Alkuperäinen moottori oli iskutilavuudeltaan 3,5 litraa, ja se kasvoi vuonna 1989 3,9 litraan ja vielä vuonna 1992 4,2 litraan. 1980-luvulla mallistoon lisättiin VM:n 2,5-litrainen nelisylinterinen turbodieselmoottori. Yleisesti katsottiin kuitenkin kyseisen moottorin olleen sopimaton Range Roverin yleiseen ilmapiiriin. Auton maasto-ominaisuudet olivat hyvät.

# Series II 

Range Roverin toinen korimalli esiteltiin vuonna 1994, eli 24 vuotta ensiesittelyn jälkeen. Alkuperäistä mallia valmistettiin kahden vuoden ajan uuden mallin rinnalla. Uusi malli oli teknisesti hyvin lähellä alkuperäistä Range Roveria. Uusi malli oli selvästi alkuperäistä ylellisempi ja ilmajousitus oli vakiovarusteena. Moottorivaihtoehtoina olivat edellisestä mallista tuttu 3,9-litrainen (3950 cm³) moottori uudelleen nimettynä 4,0-litraiseksi ja uusi 4,6-litrainen V8-bensiinimoottori. Lisäksi mallistossa oli BMW-sukuinen 2,5-litrainen dieselmoottori. Neliveto oli jatkuva ja maasto-ominaisuudet hyvät.

# Series III 

Joulukuussa 2002 esiteltiin täysin uusi Range Rover. Perinteisestä tikapuurungosta luovuttiin, ja autoon tuli itsekantava kori. Malli on todella ylellinen, ja vertailukohteet niin varustuksen kuin hinnankin osalta on haettava todellisista edustusautoista, kuten S-sarjan Mercedes-Benzistä. Vakiovarustukseen kuuluu edelleenkin jatkuva neliveto ja ilmajousitus. Moottorivalikoima perustui BMW-sukuisiin 4,4-litraiseen bensiini-V8:aan ja uuteen kuusisylinteriseen Td6-dieselmoottoriin. Vuonna 2005 esiteltiin uusi 4,2-litrainen 400 hevosvoimainen mekaanisesti ahdettu bensiini-V8, sen rinnalla säilyy nykyisin 305 hevosvoimainen 4,4-litrainen V8-moottori. Vuosimalliin 2007 tulee tarjolle uusi V8-dieselmoottori. 272-hevosvoimainen TDV8 nostaa dieselversion suorituskyvyn bensiinimoottoristen tasolle.

# Range Rover Sport 

Täysin uutena mallisarjana Range Rover Sport esiteltiin 2005. Nimestään huolimatta malli on ennemmin Discovery 3:n sisarmalli. Hinnaltaankin Sport-malli kilpailee Discoveryn kanssa samassa luokassa, ja sen hinnasto lähtee liikkeelle lähes puolet halvemmasta autosta (78 000 euroa) kuin aiempien Range Roverien (142 000 euroa). Sport-malli on tiloiltaan selvästi pienempi, ja se onkin rekisteröity vain viidelle henkilölle. Maasto-ominaisuudet vastaavat Land Roveria, eli ovat kiitettävät, ja maantieominaisuudet ovat maastoautojen mittapuulla hyvät.
Moottorivalikoimassa on neljä vaihtoehtoa. Dieselmoottoreita ovat 2,7 litran TDV6 ja 3,6 litran TDV8. Bensiinimoottoreissa tarjolla on 4,4 litran ahtamaton ja 4,2 litran mekaanisesti ahdettu Supercharged.

# Discovery 

# Series I 

Vuonna 1989 esitelty Discovery oli Land Roverin ensimmäinen kokonaan uusi mallisarja sitten vuoden 1970. Teknisesti Discovery perustui Range Roveriin ja alusta kierrejousineen olikin suoraan siitä lainattu. Moottorina oli 3,9 litran V8-bensiinimoottori ja 2,5 litran ahdettu ja ahtoilmanjäähdytyksellä varustettu nelisylinterinen suoraruiskutusdiesel tyyppinimeltään 200Tdi.
Discovery oli suunnattu alempaan hintaluokkaan kuin Range Rover ja käytännöllisyys oli etusijalla. Istumapaikkoja oli enimmillään seitsemän. Aluksi Discovery oli saatavana vain kaksiovisena versiona, mutta neliovinen tuli pian tarjolle.

# Series II 

Discovery II eroaa ulkoisesti melko vähän viimeisistä ensimmäisen sukupolven autoista. Siitä huolimatta niillä ei ole yhtään yhteistä korinosaa. Teknisesti auto on selkeästi eri sukupolvea. Series II:n myötä esiteltiin viisisylinterinen pumppusuutindieselmoottori Td5. Bensiinimoottorina jatkoi aikaisemmasta mallista tuttu 4,0 litran V8. Range Roverissa käytetty ilmajousitus tuli saataville taka-akselille, kuten myös ajonvakautusjärjestelmä. Vakiovarusteeksi tuli myös Freelanderissa esitelty HDC-järjestelmä.

# Discovery 3 

Malli koki täydellisen uudistumisen. Jälleen Discovery kulki Range Roverin polkuja, ja erillisrungosta luovuttiin itsekantavan korin myötä. Moottorivalikoima muuttui täysin, ja suosituimmaksi moottoriksi tuli 2,7 litran 190-hevosvoimainen kuusisylinterinen TDV6 joka on Fordin tekniikkaan perustuva moottori, jonka henkilöautoversiota käytetään mm. Jaguar S-typessä ja Peugeot'n 607:ssä. Bensiinimoottorina on tarjolla Range Roverista tuttu 4,4-litrainen V8 299-hevosvoimaisena versiona. Jousitus on perusmallissa perinteinen kierrejousitettu, mutta useimmissa autoissa on täysilmajousitus.
Discovery 3 on kerännyt lukuisia vertailuvoittoja, ja se on valittu useissa maissa parhaaksi nelivetoiseksi autoksi. Discovery 3:n rinnakkaismalliksi Land Rover esitteli Range Rover Sport -mallin, joka teknisesti on hyvin lähellä Discoveryä.

# Discovery 4 

Mallivuodelle 2010 tulleet uudistukset ovat tavanomaista faceliftiä merkittävämmät ja malli nimettiinkin Discovery 4:ksi. Ulkonäön suhteellisen maltillisen uudistumisen rinnalla sisustus uudistettiin täysin. Moottorivalikoimaan tuli lisää vaihtoehtoja. Perusmoottorina säilyy edellisestä mallista tuttu 2,7-litrainen 190 hevosvoimainen V6. Toinen dieselvaihtoehto on pienemmästä moottorista kehitetty kahdella ahtimella varustettu kolmilitrainen 245 hevosvoimainen V6, jonka suurin vääntömomentti on 600 Nm. Bensiinimoottori kasvaa viisitraiseksi, mutta on tarjolla Suomessa vain erikoistilauksesta.

# Freelander 

# Lähteet 

# Aiheesta muualla 

Tietoa Land Roverien valmistenumeroista (suomeksi)
