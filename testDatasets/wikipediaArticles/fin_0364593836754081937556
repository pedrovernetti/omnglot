
## Satu Halttunen

Satu Maarit Halttunen (s. 11. marraskuuta 1974 Helsinki) on suomalainen tanssitaiteilija. 

# Henkilöhistoria 

Halttunen opiskeli Teatterikorkeakoulun tanssitaiteen laitoksella Helsingissä (1994–1998) ja The School for New Dance Developmentissa Amsterdamissa (1999). Halttunen kuului Tanssivintin vapaaoppilasluokkaan vuosina 1990–1994. Lisäksi hän on suorittanut lukuisia kursseja, joissa opettajina ovat toimineet muun muassa Ohad Naharin, Wim Vandekeybus, David Zambrano, Ushio Amagatsu, Katie Duck, Anzu Furukawa, Meg Stuart ja Eileen Standley.Halttusen puoliso on kuvanveistäjä Hans-Christian Berg.

# Taiteellinen toiminta 

Halttunen on tanssinut Tero Saarinen Companyssa vuodesta 1999 vakituisena vierailijana ja toiminut koreografi Tero Saarisen assistenttina teoksissa Frail Line (2006), Next of Kin (2008), Double Lives (2010), Vox Balaenae (2011), Absent Presence (2011), MESH (2014), VORTEX (2014) ja MORPHED (2014). Vuosina 2000–2010 hän kuului myös Tommi Kitti & Co vakituiseen kokoonpanoon. Lisäksi hän on tanssinut Kirsi Monnin ja Arja Raatikaisen sekä muiden tunnettujen suomalaiskoreografien teoksissa. Halttunen on esiintynyt myös kolmessa israelilaisen Yuval Pickin teoksessa. Vuonna 2005 hän osallistui amerikkalaisen Deborah Hayn soolotanssiprojektiin ja vuonna 2010 Hayn ryhmäteokseen Lightening.

# Palkinnot ja apurahat 

Halttunen on saanut Suomen Kulttuurirahastolta yksivuotisen taiteilija-apurahan vuosina 2006 ja 2010. Kriitikko Minna Tawast valitsi Halttusen Vuoden Naistanssijaksi Dance Europe -lehden listauksessa vuonna 2003 ja kriitikko Donald Huteran valitsi Halttusen Vuoden naistanssijaksi samaisen lehden listauksessa vuonna 2002. Halttunen edusti Suomea Eurovision nuorten tanssijoiden kilpailun Suomen osakilpailussa vuonna 1993.

# Lähteet 

# Aiheesta muualla 

Satu Halttunen Suomalaisen tanssin tietokannassa
Satu Halttusen esittely Tero Saarinen Companyn sivuilla
