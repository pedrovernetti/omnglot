
## Δημόσια Βιβλιοθήκη Λευκάδας

Η Δημόσια Βιβλιοθήκη της Λευκάδας ιδρύθηκε το 1953, υπάγεται στο Υπουργείο Παιδείας και στεγάζεται στο αρχοντικό Ζουλίνου, ιστορικά διατηρητέο κτίσμα στο κέντρο της πόλης. Η ίδρυση της είναι αποτέλεσμα προσπαθειών κάποιων πνευματικών ανθρώπων, όπως ο ιστορικός Πάνος Ροντογιάννης, ο δικηγόρος Τάκης Μαμαλούκας και άλλοι που ήθελαν να υπάρξει βιβλιοθήκη στον τόπο τους αλλά και να διασωθούν διάφορα κειμήλια που υπήρχαν διάσπαρτα στο νησί. Κύριος σκοπός της είναι η προώθηση της γνώσης και της έρευνας, η εξυπηρέτηση των πληροφοριακών αναγκών των κατοίκων της Λευκάδας αλλά και του κάθε χρήστη μέσα από υπηρεσίες και πηγές πληροφόρησης που τους παρέχει και να αποτελεί το πολιτιστικό κέντρο των πολιτών που την επισκέπτονται. Αρχικά συγκεντρώθηκαν βιβλία και κειμήλια που αποτέλεσαν τον αρχικό της πυρήνα, ενώ σήμερα περιλαμβάνει περισσότερα από 55.000 βιβλία που καλύπτουν όλο το φάσμα της γνώσης και πολλά με τοπική ιστορία που αποτελούν πολιτιστική κληρονομιά για την χώρα. 
Στο ισόγειο του κτιρίου βρίσκονται σύγχρονα βιβλία, χειρόγραφα, παλαίτυπα, χαρακτικά και χάρτες, έργα σύγχρονης τέχνης Λευκαδίων καλλιτεχνών και άλλα κειμήλια. Στον 1ο όροφο στεγάζεται η Συλλογή Μεταβυζαντινών Εικόνων και Θρησκευτικών κειμηλίων από το 16ο αιώνα και μεταγενέστερα. Η συλλογή της εμπλουτίζεται με αγορές που καλύπτουν τις πληροφοριακές ανάγκες των χρηστών και με δωρεές που δέχεται από ανθρώπους του πνεύματος και άλλους φορείς. Η βιβλιοθήκη συμμετέχει ενεργά στην πνευματική ζωή του τόπου και στα πολιτιστικά δρώμενα και έχει επιδείξει αξιοσημείωτη εκδοτική δραστηριότητα, με βιβλία που αφορούν την περιοχή και είναι τα εξής: 

Το Γλωσσάρι της Λευκάδας.
Εργογραφία του Λαογράφου Πανταζή Κοντομίχη.
Το Κάστρο της Αγίας Μαύρας.
Λεύκωμα με χάρτες & χαρακτικά της Λευκάδας.
Δύο χειρόγραφα ποιήματα του Άγγελου Σικελιανού.
Κάρτες από τη Συλλογή Μεταβυζαντινών Εικόνων Επτανησιακής Τέχνης.
"Έτη Φωτός".
"Ημερολόγιο 2008".
"Λευκάδα αντισεισμική δόμηση".

# Υπηρεσίες της βιβλιοθήκης 

Η βιβλιοθήκη προσφέρει τις εξής υπηρεσίες σε όσους την επισκέπτονται:

Το Αναγνωστήριο. Η βιβλιοθήκη παρέχει μία αίθουσα αναγνωστηρίου για να μπορεί ο χρήστης να ψυχαγωγηθεί και να μελετήσει υλικό που τον ενδιαφέρει.
Το Δανειστικό Τμήμα. Δικαίωμα δανεισμού του υλικού της έχουν μόνο οι χρήστες που έχουν εγγραφεί ως μέλη της και έχουν εκδώσει την ειδική κάρτα με την ένδειξη της αστυνομικής ταυτότητας του ίδιου ή του κηδεμόνα του σε περίπτωση ανηλίκου.
Το Παιδικό Τμήμα. Το παιδικό τμήμα είναι ένας ειδικά διαμορφωμένος χώρος με εκπαιδευτικό υλικό, με συλλογή από παιδικά και νηπιακά βιβλία και οπτικοακουστικό υλικό (CD-ROMS) για την εξυπηρέτηση των πληροφοριακών αναγκών των παιδιών και την ενημέρωση τους. Επίσης διαθέτει για τους μικρούς της φίλους, αναγνωστήριο και δικαίωμα δανεισμού.
Το Ερευνητικό Τμήμα. Το Ερευνητικό Τμήμα περιλαμβάνει υλικό που αποτελείται από βιβλιογραφία ιστορίας, τέχνης, ανθρωπιστικών επιστημών κ.λπ. και δε δανείζονται παρά μόνο για επιτόπια χρήση εντός του αναγνωστηρίου.
Σημαντικές Συλλογές. Εκτός από τη κύρια συλλογή της, διαθέτει και άλλες τρεις σημαντικές οι οποίες είναι: η Συλλογή Δημητρίου Γκίνη (κυρίως νομικά βιβλία, 2.000 περίπου τόμοι), η Συλλογή Αντωνίου Τζεβελέκη (κυρίως λευκώματα, περίπου 1.000 τόμοι) και η Συλλογή Σπύρου Κατσαϊτη (κυρίως βιβλία φυσικής - μηχανολογίας).
Το Δημόσιο Κέντρο Πληροφόρησης. Στο Κέντρο Πληροφόρησης υπάρχουν ηλεκτρονικοί υπολογιστές, εκτυπωτές, σαρωτής και πληροφοριακό υλικό (CD - ROMs κ.ά.) στη διάθεση του κοινό που επιθυμούν τη χρήση τους.
Τμήμα ατόμων με ειδικές ανάγκες. Διατηρείται ένα τμήμα κατάλληλα εξοπλισμένο με ειδική τεχνολογική υποδομή που ανταποκρίνεται στις ανάγκες των Α.Μ.Ε.Α.

# Ωράριο λειτουργίας για το κοινό 

Πρωί: από Τρίτη έως Σάββατο λειτουργεί τις ώρες 08:30-13:30.
Απόγευμα: Τρίτη και Πέμπτη λειτουργεί τις ώρες 17:00-19:30 ενώ από τον Απρίλιο έως τον Σεπτέμβριο λειτουργεί τις ώρες 18:00-20:30.

# Πηγές 

Επίσημη Ιστοσελίδα της Βιβλιοθήκης.
Δημόσια Βιβλιοθήκη Λευκάδας.
Δημόσιες Βιβλιοθήκες - Δημόσια Βιβλιοθήκη Λευκάδας.
