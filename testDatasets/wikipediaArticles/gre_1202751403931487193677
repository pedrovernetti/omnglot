
## Χριστόδουλος Βενιαμίν

Ο Χριστόδουλος Βενιαμίν ήταν Ελληνοκύπριος πολιτικός. Διετέλεσε Υπουργός Εσωτερικών,, Υπουργός Άμυνας και βουλευτής στην Εκλογική Περιφέρεια Λεμεσού.

# Βιογραφικά στοιχεία 

Ο Χριστόδουλος Βενιαμίν γεννήθηκε στην Κάτω Μονή στις 22 Νοεμβρίου 1922. Ομιλούσε, πέρα από την ελληνική, την αγγλική, τη γαλλική και την τουρκική γλώσσα. Απέκτησε πτυχίο νομικής από το Μίτολ Τεμπλ.Είχε εργαστεί σε διάφορες θέσεις στη δημόσια υπηρεσία, από την περίοδο της Αγγλοκρατίας. Την περίοδο 1960-1968 διετέλεσε Έπαρχος Λεμεσού και την περίοδο 1968-1974 διετέλεσε μόνιμος Γενικός Διευθυντής του Υπουργείου Εξωτερικών.Απεβίωσε στις 16 Νοεμβρίου 2016.

# Πολιτική διαδρομή 

Στις 15 Ιανουαρίου 1975 διορίστηκε Υπουργός Εσωτερικών και Υπουργός Άμυνας στην κυβέρνηση Αρχιεπισκόπου Μακαρίου Γ΄ και στην κυβέρνηση Σπύρου Κυπριανού. Παρέμεινε στη θέση αυτή ως τις 6 Ιανουαρίου 1985.Στις 28 Φεβρουαρίου 1988 διετέλεσε Υπουργός Εσωτερικών στην κυβέρνηση Γιώργου Βασιλείου. Παρέμεινε στη θέση αυτή ως τις 27 Φεβρουαρίου 1993 που ολοκληρώθηκε η θητεία της κυβέρνησης.Στις βουλευτικές εκλογές του 1996 διεκδίκησε θέση βουλευτή στην Εκλογική Περιφέρεια Λεμεσού με το ΑΚΕΛ, ως συνεργαζόμενος, αλλά δεν εξελέγη. Ωστόσο, λόγω της εκλογής του βουλευτή του ΑΚΕΛ στην Εκλογική Περιφέρεια Λεμεσού Δημήτρη Κοντίδη στη θέση του Δημάρχου Λεμεσού στις Δημοτικές εκλογές του 1996, τη θέση του στη βουλή πήρε στις 9 Ιανουαρίου 1997 ο Χριστόδουλος Βενιαμίν ως ο πρώτος επιλαχών.

# Τιμητικές διακρίσεις 

Κατά τη διάρκεια της υπηρεσίας του ως Γενικού Διευθυντή του Υπουργείου Εξωτερικών του απονεμήθηκαν τα παράσημα:
Μεγαλόσταυρος του Τάγματος της Αξίας του Τάγματος της Αξίας της Γερμανίας
Μεγάλος ταξιάρχης του Τάγματος της Αξίας της Ιταλικής Δημοκρατίας
Εθνικό Τάγμα του Κέδρου.

# Παραπομπές 

# Πηγές 

«Απεβίωσε σε ηλικία 94 ετών ο Χριστόδουλος Βενιαμίν». Kathimerini.com.cy. Η Καθημερινή. 16 Νοεμβρίου 2016. Αρχειοθετήθηκε από το πρωτότυπο στις 27 Ιουλίου 2019. Ανακτήθηκε στις 27 Ιουλίου 2019. 
Παπαπολυβίου, Πέτρος (19 Νοεμβρίου 2016). «Χριστόδουλος Βενιαμίν». Ο Φιλελεύθερος. Αρχειοθετήθηκε από το πρωτότυπο στις 27 Ιουλίου 2019. Ανακτήθηκε στις 27 Ιουλίου 2019. 
«50 χρόνια κυπριακού κοινοβουλίου» (PDF). Βουλή των Αντιπροσώπων της Κύπρου. σελ. 52. Αρχειοθετήθηκε από το πρωτότυπο (PDF) στις 4 Ιουλίου 2019. Ανακτήθηκε στις 4 Ιουλίου 2019.
