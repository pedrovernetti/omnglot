
## Berliinin kasvitieteellinen puutarha

Berliinin kasvitieteellinen puutarha (saks. Botanischer Garten und Botanisches Museum Berlin-Dahlem) on laaja kasvitieteellinen puutarha ja siihen liittyvä museo Berliinissä, Saksassa. Sen 43 hehtaarin alueella kasvatetaan noin 22 000 eri kasvilajia. Näin ollen se on yksi tärkeimmistä alan puutarhoista maailmassa. 
Nimestään huolimatta puutarha ei sijaitse Dahlemin, vaan Lichterfelden kaupunginosassa Steglitz-Zehlendorfin hallintoalueella. Se rakennettiin vuosien 1897 ja 1910 välillä arkkitehti Adolf Englerin johdolla. Syitä puutarhan perustamiseen olivat Saksan alusmaiden harvinaisten kasvien esittely ja tutkiminen. Yksi syy myös oli, että vuonna 1679 kaupungin keskustaan perustetun yrttitarhan laajennus ei enää ollut mahdollista.
Tänään puutarha toimii Freie Universität Berlinin alaisuudessa. Puutarhaan kuuluu myös kasvimuseo (Botanisches Museum), jossa säilytetään laajaa kasvikokoelmaa (herbaariota, Herbarium Berolinense). Kasvimuseossa on myös laaja tieteellinen kirjasto. 
Puutarhan alueella on useita rakennuksia ja kasvihuoneita. Kasvihuoneiden pinta-ala on noin 6000 m². Kasvimaantieteellisesti järjestetyn ulkotarhan pinta-ala on noin 13 hehtaaria. Puulajipuisto, arboretum käsittää noin 14 hehtaaria.
Puutarhassa sijaitsee maailman suurin kasvihuone (Großes Tropenhaus). Rakennus on teräsrunkoinen ja se on 25 metriä korkea. Leveyttä kasvihuoneella on 25 metriä ja pituutta 60 metriä. Trooppisten kasvien takia kasvihuoneen sisäilma pidetään +30 asteessa ja ilmankosteus korkeana.

# Kirjallisuutta 

Christiane Borgelt, Regina Jost, Florian Bolk: "Botanisches Museum & Gewächshäuser der Freien Universität Berlin", Stadtwandel Verlag 2004, Berlin, ISBN 3-937123-10-5
