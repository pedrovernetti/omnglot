
## Jack Parow

Zander Tyler, beter bekend als Jack Parow is een Zuid-Afrikaanse rapper uit Bellville, Kaapstad, West-Kaap. Zijn nummers zijn meestal Afrikaanstalig. Parow heeft onder andere samengewerkt met Die Heuwels Fantasties (in het Afrikaans), Fokofpolisiekar (in het Afrikaans), Die Antwoord (in het Afrikaans), met The Opposites (tweetalig; Afrikaans en Nederlands), De Kraaien (tweetalig; Afrikaans en Nederlands), Slongs Dievanongs (tweetalig; Afrikaans en Nederlands) en Ertebrekers.

# Doorbraak 

Jack Parow is in 2009 in Zuid-Afrika doorgebroken met zijn bijdrage aan het nummer Die Vraagstuk van Die Heuwels Fantasties. In dat jaar stond hij ook op het muziekfestival Oppikoppi in Northam in de provincie Noordwest. Verder heeft hij in dit jaar ook samengewerkt met Die Antwoord en Fokofpolisiekar aan de singles Wat Pomp en Doos Dronk.
Daarnaast is Parow makkelijk te herkennen aan zijn kenmerkende lange pet. Deze pet is prominent naar voren gekomen in de videoclip van zijn singles Cooler as Ekke en in Dans dans dans met Francois van Coke.

# Internationale doorbraak (2010 en later) 

Parow heeft in maart 2010 een muziekvideo voor zijn nummer Dans Dans Dans geschoten. De zanger Francois van Coke van Fokofpolisiekar en Van Coke Kartel zingt in dit nummer het refrein. In de Zuid-Afrikaanse media werd gesproken over een “buitengewoon hoog bedrag” van R280.000 (± €28.000) voor de vervaardiging van deze muziekvideo..
Op 6 juni 2010 heeft Parow getekend bij Top Notch, het grootste Nederlandstalige hiphoplabel. Parow werd door de rapper Willem van The Opposites getipt als mogelijke artiest bij de directie van Top Notch. De directie van Top Notch was tevreden met de tip en benaderde hem. Hierna tekende Parow bij Top Notch.
Hoewel Cooler as Ekke al in november 2009 in Zuid-Afrika was uitgekomen, stond het vanaf juli 2010 vier weken in de Nederlandse Single Top 100, waar het de 83ste plek bereikte. Aan het begin van juli 2010 stond Parow al in Nederland op de planken, onder andere in Amsterdam, Eindhoven, Groningen en Utrecht. Ook stond hij op verschillende podia in België.
Op 13 augustus kwam zijn gelijknamige album Jack Parow uit in Nederland, België en Zuid-Afrika. Hierop staan ook alle nummers van zijn eerder uitgebrachte EP. Zijn album bereikte de 46ste plek in de Album Top 100.Verder trad Parow in 2010 onder andere op tijdens het festival Lowlands 2010. Ten voorbereiding hierop was hij ook nieuws in het NOS Journaal op 3, terwijl hij vanuit Zuid-Afrika aankwam op Luchthaven Schiphol. In België zette hij die zomer ook de wei van Pukkelpop 2010 in vuur en vlam. Hij beëindigde deze Europese tournee met een concert in de Ancienne Belgique in Brussel.
In mei 2011 treedt Parow voor de derde keer op in België, ditmaal op het festival Bosstock in Ganshoren (Brussel).
Daarna stond Jack Parow ook in De Wereld Draait Door in het programma-onderdeel "De Minuut", waarin een (aanstormende) muzikant wordt voorgesteld en een minuut van een van zijn of haar nummers mag spelen. Parow speelde het nummer Cooler As Ekke.
In april 2011 bracht hij opnieuw een bezoek aan Nederland. In juni 2013 trad Parow op als een van de Afrikaanstalige artiesten tijdens het Festival voor het Afrikaans in de Melkweg, samen met onder andere Van Coke Kartel en Bittereinder. Tijdens dit festival begon hun Afrikaans verower harte-toer door Nederland en België. Voor mei 2014 stond een nieuwe korte tour gepland en in september 2014 kwam hij nogmaals terug. In juli 2015 trad Jack Parow op tijdens de Zwarte Cross in Lichtenvoorde.
In april 2016 zal Jack Parow met onder meer Francois van Coke en Karen Zoid optreden tijdens het Afrikaanse Kultuurfees Amsterdam.

# Discografie 

Cooler As Ekke (2009) (ep) bij SUPRA FAMILIAS
Jack Parow (2010) bij Top Notch
Eksie Ou (2011) bij Parowphernalia, zijn eigen label
Nag Van Die Lang Pette (2014) (dubbelalbum)
From Parow with Love (2016)
Dis Hoe Ons Rol (2016)
Afrika 4 beginners (2017)

# Hitlijsten 

# Externe links 

Officiële website van Jack Parow
