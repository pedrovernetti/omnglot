
## Shadowplay

Shadowplay on vuonna 1982 perustettu helsinkiläinen indierock-yhtye. Sen perustivat laulaja-pianisti Brandi Ifgray ja basisti Hande Virkki. Yhtye sai nimensä Joy Divisionin kappaleen mukaan. Shadowplayn ensimmäinen single "Night Porter" ilmestyi vuonna 1985. Yhtye oli mukana myös "Kill City" -elokuvan soundtrackilla.

# Yhtyeen tarina 

Levytysuran alkuaikoina rumpaliksi yhtyeeseen tuli Sidi Vainio, kitaristiksi Jari Alanko ja trumpettiin Marco Kosonen. Pian kitaristiksi vaihtui Björn Krause. Ifgray-Krause-Kosonen-Virkki-Vainio-kokoonpanolla julkaistiin 12 tuuman eponyymi EP vuonna 1986. Myöhemmin yhtyeen rumpaliksi tuli Ykä Knuuttila ja kitaristiksi Timo Vikkula.
Keväällä 1988 ilmestyi Shadowplayn debyyttialbumi Touch and Glow. Levyllä oli vierailevina soittajina Jimi Tenor ja Gabi Hakanen. Albumin ilmestymisen jälkeen Virkki lähti yhtyeestä ja hänet korvasi Jari Paulamäki. Shadowplay keikkaili Suomen ohella muun muassa Pariisissa, Berliinissä, Budapestissa ja New Yorkissa. Keväällä 1989 yhtye julkaisi singlen "Nightwood set-up", mutta yhtyeen toiminta loppui saman vuoden aikana.
Vuonna 1992 Hande Virkki palasi yhtyeeseen ja Shadowplay aloitti keikkailun uudelleen. Keväällä 1992 ilmestyi 12-tuumainen EP "Dreams" ja elokuussa 1993 kakkosalbumi Eggs & Pop, jonka suomalaiset rock-kriitikot äänestivät vuoden 1993 parhaaksi albumiksi
. Incandescent Records julkaisi levyn myös Yhdysvalloissa. Eggs & Popin jälkeen Vikkula jätti yhtyeen, mutta oli mukana kolmosalbumilla Raw Powder, joka ilmestyi keväällä 1997.
Vuonna 2005 Stupido Records julkaisi koko Shadowplayn levytystuotannon kolmois-CD:nä nimellä Morgue - Complete recordings. 2000-luvulla Shadowplay on keikkaillut harvakseltaan. Yhtyeen kitaristina on toiminut Sam Shingler.

# Diskografia 

# Albumit 

Touch and Glow (Sonic Records, 1989)
Eggs & Pop (Twin Hits Records, 1993)
Raw Powder (Stupido Twins Records, 1997)

# Kokoelmat 

Morgue (Stupido Records, 2005)

# Singlet ja EP:t 

Night Porter (single, Max Rrose Productions, 1985)
Shadowplay (EP, Dekadenz, 1986 )
Looking At The Trees (single, Sonic Records, 1988)
Nightwood Set-Up (single, Sonic Records, 1989)
Dreams (EP, Sonic Records, 1992)

# Lähteet 

Shadowplayn arkistoitu virallinen kotisivu (Archive.org)
Shadowplay Finnmusic.netin tietokannassa

# Viitteet 

# Aiheesta muualla 

Shadowplayn poppikin oli melankolista Elävässä arkistossa
Morguen arvostelu Desibeli.netissä
