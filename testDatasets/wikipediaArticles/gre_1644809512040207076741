
## Λαρύσιο

Με το όνομα Λαρύσιον ή Λαρύσιον όρος φέρεται από την ιστορική αρχαιότητα το ύψωμα, λόφος, παρά τη βορειοδυτική ακτή του Λακωνικού Κόλπου, που αποτελεί την εσχατιά ορεινών παραφυάδων του Ταϋγέτου και του οποίου το ύψος φθάνει περίπου τα 190 μ.
Στους ανατολικούς και βορειοανατολικούς πρόποδες του Λαρύσιου είναι κτισμένη η πόλη του Γυθείου, ενώ στην υπερυψωμένη νοτιο-ανατολική εσχατιά του είναι κτισμένο το χωριό Μαυροβούνι, που σήμερα σχεδόν έχει ενωθεί με το Γύθειο. Οι Γυθειάτες αποκαλούν το Λαρύσιο με το όνομα Κούμαρος και επικρατέστερα Ακούμαρος.
Πρώτος που έκανε αναφορά στο Λαρύσιο όρος ήταν ο Παυσανίας που προσδιόριζε δι΄ αυτού τη θέση της νησίδας Κρανάης, συμπληρώνοντας πως πάνω στο Λαρύσιο ο Πάρις έκτισε αρχαίο ναό προς τιμή της "Αφροδίτης της Μιγωνίτιδας".
Στο όρος αυτό έχουν βρεθεί πολλά όστρακα της προϊστορικής περιόδου γεγονός που οδηγεί στο συμπέρασμα ότι η περιοχή κατοικείτο από την εποχή εκείνη. Ετυμολογικά το όνομα Λαρύσιον δεν έχει ακόμα εξηγηθεί, αν και πολλοί το συσχετίζουν με την προελληνική λέξη Λάρισα.
Ανεξήγητη όμως κρίνεται η νεότερη ονομασία του όρους ως Κούμαρος και η επικρατέστερη σήμερα ονομασία του σε Ακούμαρος. Μια εξήγηση για το πρώτο όνομα δίνεται ετυμολογικά από τον θάμνο κουμαριά (ή κουμαρέα) του οποίου ο καρπός είναι τα κούμαρα, που μπορεί να προήλθε από το κατάφυτο με κουμαριές, εξ ου και το όνομά του. Στη δε νεότερη ακόμη ονομασία Ακούμαρος το προστιθέμενο Α στην αρχή του ονόματος μπορεί να είναι είτε επιτατικό (αθροιστικό), είτε στερητικό. Ως επιτακτικό μάλλον πρέπει ν΄ αποκλεισθεί δεδομένου ότι ο λόφος σήμερα δεν έχει ούτε ένα τέτοιο θάμνο. Συνεπώς θα μπορούσε να υποστηριχθεί ότι είναι στερητικό. Τέτοια αποδοχή όμως κρίνεται πολύ λεπτή αφού ως όνομα θα έπρεπε να ήταν παλαιότερο του Κούμαρου, αφού ο λόφος είχε απογυμνωθεί από θάμνους από παλαιότερα χρόνια. Έτσι οι περισσότεροι συμφωνούν ότι το Α τελικά είναι ευφωνικό, δηλαδή προστέθηκε χάριν ευφωνίας «στον Κούμαρο…στον Ακούμαρο».
Από γεωλογική έρευνα το Λαρύσιο όρος αποτελείται από ασβεστολιθικά πετρώματα.
