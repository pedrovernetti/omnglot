
## Rautarintama

Rautarintama (saks. Eiserne Front) oli Weimarin Saksassa vuosina 1931–1933 toiminut antifasistinen ja antikommunistinen puolisotilaallinen organisaatio, jonka taustalla vaikutti Saksan sosiaalidemokraattinen puolue (SPD). Sen päävastustaja oli natsipuolueen taistelujärjestö Sturmabteilung, mutta Rautarintama kävi yhteenottoja myös Saksan kommunistisen puolueen organisoiman Antifaschistische Aktionin kanssa.

# Historia 

Rautarintama perustettiin Nürnbergissä 23. joulukuuta 1931 vastavoimaksi aikaisemmin lokakuussa syntyneelle Saksan äärioikeistolaisten liikkeiden yhteenliittymälle Harzburger Frontille. Sosialidemokraattisen puolueen lisäksi sen toimintaa olivat käynnistämässä keskusammattiliitot Allgemeiner Deutscher Gewerkschaftsbund ja Allgemeiner freier Angestelltenbund, liberaali Reichsbanner-järjestö sekä työläisurheiluliitto Arbeiter-Turn- und Sportbund. Rautarintaman tarkoituksena oli muodostaa SPD:n nuorisojärjestöstä, Reichsbannerista, ammattiliitoista ja työläisurheiluseuroista koostunut yhtenäinen totalitarismin vastainen rintama. Vuonna 1932 Saksan kommunistisen puolue perusti Rautarintaman vastavoimaksi oman organisaationsa Antifaschistische Aktionin.Rautarintaman toiminta käsitti muun muassa mielenosoituksia ja joukkokokouksia. Järjestön keskeisiin tehtäviin kuului myös sosialidemokraattien vuoden 1932 valtiopäivävaalien kampanjointi, ja kevään 1932 presidentinvaaleissa se tuki Adolf Hitlerin vastaehdokasta Paul von Hindenburgia. SPD:n johto halusi pitää järjestön vakivallattomana, mutta katutasolla sen jäsenet osallistuivat natseja ja kommunisteja vastaan käytyihin yhteenottoihin.Rautarintaman toiminta päättyi 11. maaliskuuta 1933, kun valtaan nousseet natsit kielsivät järjestön.

# Tunnus 

Rautarintaman tunnus Drei Pfeile (Kolme nuolta) muodostuu kolmesta alavasemmalle osoittavasta nuolesta. Tunnuksen suunnitteli Saksassa vaikuttanut venäläinen sosiologi Sergei Tshahotin. SPD käytti tunnusta myös vuoden 1932 valtiopäivävaalien kampanjajulisteessaan, ja Saksan ulkopuolella symbolin omaksuivat 1930–1940-luvuilla useat muut sosialidemokraattiset ja antifasistiset organisaatiot.
2000-luvulla kolmen nuolen symbolin ovat ottaneet käyttöönsä äärioikeistolaista alt-right-liikettä vastustavat yhdysvaltalaiset antifasistit. Tunnus on nähty muun muassa MLS-liigan jalkapallo-otteluissa, ja elokuussa 2019 liiga kielsi kannattajaryhmiltä symbolin käytön poliittisena.

# Katso myös 

Republikanischer Schutzbund
Roter Frontkämpferbund

# Lähteet 

# Aiheesta muualla 

 Kuvia tai muita tiedostoja aiheesta Rautarintama Wikimedia Commonsissa
