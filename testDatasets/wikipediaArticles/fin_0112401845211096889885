
## Gorgosaurus

Gorgosaurus on suku teropodien Tyrannosauridae-heimossa. Paleontologit ovat tunnistaneet suvusta tyyppilajin Gorgosaurus libratus.
Gorgosaurus libratus oli lihansyöjädinosaurus, joka eli liitukauden lopulla noin 70 miljoonaa vuotta sitten. Se oli pituudeltaan 7–8 metriä ja painoi 2,5 tonnia. Fossiileja on löydetty Yhdysvaltojen ja Kanadan länsiosista. Lajin kuvaili paleontologi Lawrence Morris Lambe vuonna 1914. 
Gorgosaurus libratus oli pääpiirteissään samanlainen kuin useimmat muut suuret Tyrannosauridae-heimon lajit, kuten Tyrannosaurus rex, Daspletosaurus ja Albertosaurus. Sillä oli suurikokoinen pää, suuret ja kaarevat hampaat, pienet kaksisormiset eturaajat ja voimakkaat jalat. Gorgosaurus muistuttaa eniten sen läheistä sukulaista Albertosaurusta. Jotkut tutkijat epäilevätkin Gorgosauruksen olevan pelkkä Albertosaurus-sukuun kuulunut laji.
