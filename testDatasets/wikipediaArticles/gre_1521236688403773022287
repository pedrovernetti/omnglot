
## Το Τελεσίγραφο του Μπορν

Το Τελεσίγραφο του Μπορν (αγγλικά: The Bourne Ultimatum) είναι αμερικανικό περιπετειώδες, κατασκοπευτικό θρίλερ παραγωγής 2007. Η ταινία είναι βασισμένη στο ομότιτλο βιβλίο του Ρόμπερτ Λάντλαμ και αποτελεί την τρίτη προσθήκη στη σειρά ταινιών Μπορν και συνέχεια της ταινίας Στη Σκιά των Κατασκόπων (The Bourne Supremacy, 2004). Tη σκηνοθεσία ανέλαβε για δεύτερη φορά ο Πολ Γκρίνγκρας και το σενάριο έγραψαν οι Τόνι Γκίλροϊ, Σκοτ Ζ. Μπερνς και Τζορτζ Νόλφι. Οι Ματ Ντέιμον, Τζούλια Στάιλς και Τζόαν Άλεν επαναλαμβάνουν τους ρόλους τους από τις προηγούμενες ταινίες ενώ στο καστ προστίθενται οι Ντέιβιντ Στράθερν και Άλμπερτ Φίνεϊ.
Το τρίτο μέρος συνεχίζει την ιστορία της προηγούμενης ταινίας και ακολουθεί τον Τζέισον Μπορν μετά τη δραπεύτευσή του από τις αστυνομικές αρχές της Μόσχας.
Η ταινία Το Τελεσίγραφο του Μπορν κυκλοφόρησε στους κινηματογράφους στις 3 Αυγούστου 2007 και έλαβε καλές κριτικές. Εισπρακτικά κινήθηκε καλύτερα από τις προηγούμενες ταινίες της σειράς, αποφέροντας παγκοσμίως 442,8 εκατομμύρια δολάρια, ενώ αποτελεί τη μόνη ταινία της σειράς που έλαβε υποψηφιότητα για Όσκαρ, κερδίζοντας μάλιστα και τα τρία βραβεία για τα οποία ήταν υποψήφια Μοντάζ, Ήχου και Μοντάζ Ηχητικών Εφέ.
Τον Αύγουστο του 2012 κυκλοφόρησε μία τέταρτη ταινία με τίτλο Η Κληρονομιά του Μπορν (The Bourne Legacy) χωρίς τη συμμετοχή των Ντέιμον και Γκρίνγκρας.

# Πλοκή 

Ο εκπαιδευμένος δολοφόνος και πρώην πράκτορας ενός μυστικού οργανισμού της CIA, Τζέισον Μπορν, το μόνο που ζητά πλέον είναι να εξαφανιστεί και να μάθει την αλήθεια για το ποιος πραγματικά είναι. Για μία ακόμη φορά καταδιώκεται από αυτούς που τον δημιούργησαν. Έχοντας ακόμα αμνησία και χωρίς την αγαπημένη του Μαρί, προσπαθεί να ξεφύγει από δολοφόνους που θέλουν να τον σκοτώσουν, αστυνομικούς, πράκτορες του FBI και την Ιντερπόλ. Ο Μπορν δεν έχει άλλη επιλογή από το να ταξιδέψει ανά τον κόσμο και να εξακριβώσει ποιος πραγματικά είναι και ποιοι σε αυτό το ασταμάτητο κυνηγητό είναι οι εχθροί του και ποιοι οι φίλοι του.

# Ηθοποιοί και Χαρακτήρες 

Ματ Ντέιμον στο ρόλο του Τζέισον Μπορν
Τζούλια Στάιλς στο ρόλο της Νικολέτ Πάρσονς
Ντέιβιντ Στράθερν στο ρόλο του Νόα Βόσεν
Τζόαν Άλεν στο ρόλο της Πάμελα Λάντι
Άλμπερτ Φίνεϊ στο ρόλο του Δόκτωρ Άλμπερτ Χιρς
Σκοτ Γκλεν στο ρόλο του Έζρα Κρέιμερ
Κόλιν Στίντον στο ρόλο του Νιλ Ντάνιελς
Τζόι Άνσα στο ρόλο του Ντες Μπουξάνι
Έδγαρ Ραμίρες στο ρόλο του Παζ
Τομ Γκάλοπ στο ρόλο του Τομ Κρόνιν
Κόρι Τζόνσον στο ρόλο του Ρέι Γουίλς
Ντάνιελ Μπρουλ στο ρόλο του Μάρτιν Κρετζ
Πάντι Κονσιντάιν στο ρόλο του Σάιμον Ρος

# Box office 

Με προϋπολογισμό 110.000.000 δολάρια, η ταινία Το Τελεσίγραφο του Μπορν έκανε άνοιγμα τριημέρου στην 1η θέση με 69,2 εκατομμύρια δολάρια. Οι συνολικές εισπράξεις στο αμερικανικό box office έφτασαν τα 227,4 εκατομμύρια δολάρια ενώ στον υπόλοιπο κόσμο συγκέντρωσε 215,3 εκατομμύρια δολάρια. Παγκοσμίως απέφερε 442,8 εκατομμύρια δολάρια. Ήταν η 7η μεγαλύτερη εισπρακτική επιτυχία στην Αμερική για το 2007 και η 11η παγκοσμίως. Μέχρι και σήμερα είναι η μεγαλύτερη εισπρακτική επιτυχία ανάμεσα στις υπόλοιπες ταινίες της σειράς τόσο στην Αμερική όσο και παγκοσμίως.

# Βραβεία & Υποψηφιότητες 

# Συνέχεια 

Το Μάιο του 2007, πριν την κυκλοφορία της ταινίας Το Τελεσίγραφο του Μπορν, ο Ματ Ντέιμον δήλωσε ότι δεν θα τον ενδιέφερε να επιστρέψει για μια τέταρτη ταινία. Η εισπρακτική και καλλιτεχνική επιτυχία όμως της τρίτης ταινίας έδωσε αφορμή να ακουστούν φήμες ότι θα γυριστεί άλλη μια ταινία Μπορν. Στις 22 Φεβρουαρίου 2008 το περιοδικό "Variety" ανακοίνωσε ότι μια τέταρτη ταινία είναι στα σκαριά, με τους Ντέιμον και Γκρίνγκρας να επιστρέφουν. Στις 25 Ιουνίου 2008, αυτό επιβεβαιώθηκε από τους παραγωγούς Φρανκ Μάρσαλ και Πατ Κρόουλι και στις 16 Οκτωβρίου ανακοινώθηκε ότι ο Τζορτζ Νόλφι θα γράψει το σενάριο και οι Ματ Ντέιμον, Τζούλια Στάιλς, Τζόαν Άλεν και Πολ Γκρίνγκρας θα συμμετέχουν.Στις 11 Οκτωβρίου 2010, ο Γκίλροϊ επιβεβαίωσε ότι ο Ντέιμον δεν θα επιστρέψει και η τέταρτη ταινία θα έχει έναν καινούριο ήρωα. Τον Απρίλιο του 2011 ανακοινώθηκε ότι ο Τζέρεμι Ρενέρ θα υποδυθεί τον πρωταγωνιστικό ρόλο και η ταινία θα έχει τον τίτλο Η Κληρονομιά του Μπορν (The Bourne Legacy). Κυκλοφόρησε στους κινηματογράφους τον Αύγουστο του 2012.

# Παραπομπές 

# Εξωτερικοί σύνδεσμοι 

Επίσημη ιστοσελίδα
Το Τελεσίγραφο του Μπορν στο IMDb
