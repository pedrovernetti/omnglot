
## Tartan Army

Το Tartan Army είναι μια ονομασία που έχει δοθεί στους οπαδούς της Εθνικής Σκωτίας. Έχουν βραβευτεί από αρκετές οργανώσεις για την ήρεμη συμπεριφορά τους, καθώς και για το κοινωνικό τους έργο. Ορισμένες φορές, βέβαια, έχουν υποστεί οξεία κριτική για ορισμένες συμπεριφορές τους, όπως το γιουχάισμα του Βρετανικού Εθνικού Ύμνου. Το όνομα του συνδέσμου σημαίνει Ο Στρατός που Φορά Ταρτάν και αναφέρεται στο ύφασμα ταρτάν, το παραδοσιακό καρώ σκωτσέζικο ύφασμα από το οποίο φτιάχνονται τα κιλτ, εθνική φορεσιά της Σκωτίας.

# Ιστορία 

Το συγκεκριμένο όνομα άρχισε να χρησιμοποιείται από το ευρύ κοινό στη διάρκεια της δεκαετίας του 1970, για την περιγραφή των "αναζωογονημένων ορδών" που κατελάμβαναν τους εξώστες του Χάμπντεν Παρκ, ή δύο φορές τον χρόνο το Γουέμπλεϊ για το Ντέρμπι της Αγγλίας. Οι Σκωτσέζοι οπαδοί δέχονταν ιδιαίτερη κριτική εκείνη την εποχή για τον χουλιγκανισμό τους, ειδικά μετά την έφοδό τους στον αγωνιστικό χώρο του Γουέμπλεϊ και την καταστροφή των δύο τερμάτων μετά την νίκη τους με 2–1 επί της Αγγλίας το 1977. Δύο χρόνια αργότερα, πραγματοποιήθηκαν 349 συλλήψεις και άλλοι 144 οπαδοί αποκλείστηκαν από το Στάδιο Γουέμπλεϊ στην διάρκεια του αγώνα μεταξύ των δύο χωρών για το 1979 British Home Championship, οι περισσότεροι εξ αυτών λόγω μέθης, άτακτης συμπεριφοράς και βανδαλισμού. Η συμπεριφορά των οπαδών στον τελευταίο αυτό αγώνα οδήγησε τον Υπουργό Αθλητισμού της Σκωτίας Άλεξ Φλέτσερ να απολογηθεί στους ομολόγους του, ενώ οδήγησε και στην δημιουργία του Scotland Travel Club.Το Scotland Travel Club ιδρύθηκε το 1980, με ρητό στόχο την ενθάρρυνση για κόσμια συμπεριφορά εκ μέρους των οπαδών. Είχε προταθεί εκείνη την εποχή από τον Καθηγητή Έρικ Ντάνινγκ, η βελτίωση της συμπεριφοράς των οπαδών να προέρχεται από την "πατριωτική" επιθυμία τους να παρουσιάζουν καλύτερη εικόνα από τους Άγγλους οπαδούς, οι οποίοι αντιμετώπιζαν σοβαρότατα προβλήματα με τον χουλιγκανισμό τους στην διάρκεια των δεκαετιών του 1980 και του 1990. Η Tartan Army έχει κερδίσει αρκετά βραβεία για την συμπαράστασή της στην εθνική ομάδα της χώρας, αλλά και για την, σε κόσμια επίπεδα, συμπεριφορά της. Η οργάνωση του Travel Club είχε άμεσο αποτέλεσμα, καθώς οι αγώνες της Σκωτίας στο Παγκόσμιο Κύπελλο Ποδοσφαίρου 1982 διεξήχθησαν σε "οικογενειακό κλίμα". Η Tartan Army βραβεύτηκε επίσης ως η καλύτερη εκπροσώπηση οπαδών στο Ευρωπαϊκό Πρωτάθλημα Ποδοσφαίρου 1992, ενώ βραβεύτηκε και για την συμπεριφορά της στο Παγκόσμιο Κύπελλο Ποδοσφαίρου 1998 στην Γαλλία. Το BBC News περιέγραψε τους Σκωτσέζους οπαδούς ως "ένα από τα highlights" εκείνου του Παγκοσμίου Κυπέλλου, σε συνδυασμό με την πολύχρωμη παρουσία τους.Οι αγώνες απέναντι στην Αγγλία, που αρχικά παίζονταν σε ετήσια βάση ως μέρος του British Home Championship, υποχρεώθηκαν να σταματήσουν μετά το 1989 εξαιτίας της βίας και του οργανωμένου χουλιγκανισμού. Και οι δύο αγώνες που έλαβαν χώρα μεταξύ των δύο ομάδων τον Νοέμβριο του 1999 για τα προκριματικά του UEFA Euro 2000 είχαν τέτοιου είδους προβλήματα. Η αστυνομία του Στράθκλαϊντ πραγματοποίησε 230 συλλήψεις με αφορμή τον αγώνα στο Χάμπντεν Παρκ, ενώ τα επιεσόδια του επαναληπτικού αγώνα στο Γουέμπλεϊ είχαν αποτέλεσμα τον τραυματισμό 56 οπαδών και 39 συλλήψεις. Οι εκπρόσωποι τύπου, πάντως, της σκωτσέζικης και της αγγλικής αστυνομίας επιχείρησαν να υποβαθμίσουν την σημασία αυτών των επεισοδίων. Δημοσιεύματα πάντως μετά τον πρώτο αγώνα έδειξαν πως οι συλλήψεις είχαν γίνει για μικροπαραβάσεις και πως η βία που είχε σημειωθεί ήταν πολύ μικρότερη ενός τυπικού απογευματινού αγώνα της Παρασκευής στην Γλασκώβη. Η Metropolitan Police υιοθέτησε μια στάση "μηδενικής ανοχής" ενόψει του δεύτερου αγώνα, αλλά ο αριθμός των συλληφθέντων ήταν "σχετικά μικρότερος" και η "μεγάλη πλειοψηφία" των οπαδών είχαν θετική διαγωγή.Η Tartan Army βραβεύτηκε με βραβείο για το fair play από την Βέλγικη Ολυμπιακή Επιτροπή μετά τον μεταξύ τους προκριματικό αγώνα στις Βρυξέλλες για το Παγκόσμιο Κύπελλο Ποδοσφαίρου 2002. Επίσης, οι οπαδοί δέχτηκαν τα συγχαρητήρια του δημάρχου του Ζάγκρεμπ για την συμπεριφορά τους στη διάρκεια ενός αγώνα κατά της Κροατίας για την ίδια διοργάνωση. Το 2002, στα πλαίσια της συμμαχίας μεταξύ Σκωτίας και Ιρλανδίας για την ανάληψη της διοργάνωσης του UEFA Euro 2008, ο Πρωθυπουργός της Σκωτίας Τζακ ΜακΚόνελ ανέφερε την "παγκόσμια φήμη" της Tartan Army ως ένα δυνατό σημείο της υποψηφιότητας, αναφέροντας πως άλλες χώρες τους υποδέχονται με "ανοικτές αγκάλες". Το 2005, το Scotland Travel Club μετονομάστηκε σε Scotland Supporters Club, με την ταυτόχρονη ίδρυση ειδικών τμημάτων για νεαρούς φίλους της Σκωτίας. Ο αριθμός των μελών εκείνη την χρονική περίοδο είχε φτάσει στις 17,000. Η προκριματική φάση του UEFA Euro 2008 είδε τον αριθμό των μελλών να εκτοξεύεται στις 27,500, με μια λίστα αναμονής άνω των 10,000 ατόμων. Το Scotland Supporters Club ελέγχεται από την Σκωτσέζικη Ποδοσφαιρική Ομοσπονδία, με την εγγραφή ως μέλος να εξασφαλίζει δωρεάν εισιτήρια για τους εντός έδρας αγώνες αλλά και την δυνατότητα κράτησης εισιτηρίων για εκτός έδρας αναμετρήσεις. Από τον Αύγουστο του 2010, η λέσχη έχει φτάσει στον μέγιστο αριθμό μελλών της, στις 35,000 και πλέον δεν δέχεται αιτήσεις εγγραφής.Τον Αύγουστο του 2008, ο γενικός διευθυντής της Ιρλανδικής Ομοσπονδίας Ποδοσφαίρου Χάουαρντ Γουέλς άσκησε έντονη κριτική στα γιουχαΐσματα των Σκωτσέζων οπαδών κατά την ανάκρουση του Βρετανικού Εθνικού Ύμνου, God Save The Queen, πριν από την έναρξη μιας φιλικής αναμέτρησης με αντίπαλο την Βόρειο Ιρλανδία. Η SFA, η οποία είχε προηγουμένως παρακαλέσει τους οπαδούς να μην προβούν σε οποιαδήποτε μορφή αποδοκιμασίας κατά την ανάκρουση των εθνικών ύμνων, παραδέχτηκε πως κι αυτή ήταν "απογοητευμένη" από τις αποδοκιμασίες. Η Σκωτσέζικη Κυβέρνηση επίσης κριτίκαρε την Tartan Army, σημειώνοντας πως το συγκεκριμένο περιστατικό είχε προκαλέσει "σοβαρό πλήγμα" στην φήμη της. Η Σκωτία, παρ' όλα αυτά, δεν τιμωρήθηκε για τις αποδοκιμασίες, καθώς ο αγώνας ήταν φιλικός, ξεφεύγοντας έτσι από τις αρμοδιότητες της UEFA. Το God Save The Queen χρησιμοποιούνταν παλιότερα ως ο εθνικός ύμνος της σκωτσέζικης ομάδας, αλλά αντικαταστάθηκε στη διάρκεια της δεκαετίας του 1970, λόγω της συνεχόμενης αποδοκιμασίας του στη διάρκεια των αγώνων. Το Scotland the Brave χρησιμοποιήθηκε σε πρώτη φάση ως αντικατάστασή του, με το Flower of Scotland να χρησιμοποιείται με ευρεία αποδοχή από την δεκαετία του 1990 και μετά. Αυτό το θέμα επανήλθε στην επιφάνεια όταν η Σκωτία αντιμετώπισε το Λίχτενσταϊν τον Σεπτέμβριο του 2010, καθώς ο εθνικός του ύμνος χρησιμοποιεί την μελωδία του God Save The Queen. Ο διευθύνων σύμβουλος της SFA, Τζορτζ Πιτ προέβη σε δημόσια απολογία για την συμπεριφορά μερίδας των οπαδών. Αποδομιμάστηκε για μια ακόμη φορά όταν η Σκωτία αντιμετώπισε την Βόρειο Ιρλανδία για το 2011 Nations Cup.Η Tartan Army ήταν συνεχώς αντίθετη στην ιδέα δημιουργίας μιας ομάδας της Μεγάλης Βρετανίας, ειδικά όταν τέθηκε το θέμα συμμετοχής της στους Ολυμπιακούς Αγώνες του 2012, λόγω φόβων πως μια ενδεχόμενη συμμετοχή σε αυτή την προσπάθεια θα έθετε σε κίνδυνο την ανεξαρτησία της Σκωτίας στον χώρο του παγκοσμίου ποδοσφαίρου.

# Σύνθεση 

Έρευνα, η οποία έλαβε χώρα το 1996 έδειξε πως το ποσοστό παρουσίας στην Tartan Army οπαδών των Ρέιντζερς, οι οποίοι "αποτελούν παραδοσιακά την ραχοκοκαλιά της Tartan Army", είναι σε σταθερή πτώση από την δεκαετία του 1980. Πάραυτα, οι οπαδοί των Ρέιντζερς συνεχίζουν να αποτελούν την πλειοψηφία με ένα ποσοστό της τάξης του 21%. Κι αυτό ενώ η πλειοψηφία των Σκωτσέζων καθολικών, που ήταν παραδοσιακά οπαδοί της Σέλτικ Γλασκώβης, ήταν σχετικά απόντες από την λέσχη. Σε πολιτικό επίπεδο, το Scottish National Party συγκεντρώνει την πρότιμηση δύο στα πέντε μέλη της Tartan Army.

# Κοινωνικό Έργο 

Η Tartan Army βραβεύτηκε στα πρώτα International Scot Award, ως τμήμα της τελετής Scottish Politician of the Year που διοργανώνει η εφημερίδα The Herald, για το κοινωνικό της έργο. Η Tartan Army Children's Charity (TACC) είναι αναγνωρισμένη φιλανθρωπική οργάνωση την οποίαν διευθύνουν Σκωτσέζοι οπαδοί, μαζεύοντας χρήματα για τα φτωχά παιδιά στη Σκωτία αλλά και σιτς χώρες όπου ταξιδεύουν οι οπαδοί της ομάδας. Η TACC έχει συνεισφέρει οικονομικά σε βοήθεια προς ανάπηρα και τυφλά παιδιά στην Ουκρανία, την Γεωργία και τη Βόρεια Μακεδονία. Το 2009, £30,000 δωρήθηκαν σε δυο εγχειρήματα για ορφανά παιδιά και παιδιά των δρόμων στη Νότια Αφρική, όπου η Tartan Army έλπιζε να βρεθεί για το Παγκόσμιο Κύπελλο Ποδοσφαίρου 2010. Η TACC, η οποία αποτελεί την επίσημη εκπρόσωπο της SFA στις κοινωνικές της δράσεις, οργανώνει επίσης εκδρομές για άπορα παιδιά από την Σκωτία για να πάνε να δουν την ομάδα τους να ααγωνίζεται στο Χάμπντεν Παρκ. Οι κύριότεροι τρόποι εξασφάλισης χρημάτων από την TACC είναι μια μηνιαία λοταρία και το TACC Kiltwalk, μια ετήσια πεζοπορική διαδρομή 26 μιλίων με την παρουσία χορηγών από το Χάμπντεν Παρκ ως το Λοχ Λόμοντ. Μία άλλη σημαντική φιλανθρωπική οργάνωση είναι η Tartan Army Sunshine Appeal, η οποία συγκέντρωσε £10,000 για να βοηθήσει τα θύματα της καταστροφής του Τσέρνομπιλ.

# Επίσημο ταρτάν 

Πριν από το Παγκόσμιο Κύπελλο Ποδοσφαίρου 1998, ο Κιθ Λούμσντεν σχεδίασε ένα ειδικό ταρτάν για την Tartan Army, το οποίο καταγράφηκε επίσημα την 1η Μαρτίου 1997, υπό τον αριθμό μητρώου 2389 τόσο στην Scottish Tartans Authority (STA), όσο και το Scottish Tartans World Register (STWR).Χρησιμοποιείται σ'αυτό κυρίως το Balmoral Blue και το Torea Bay , μαζί με Freedom Red , Gainsboro White , και Golden Poppy .
Η Scottish Tartans Society σημειώνει πως ο σχεδιασμός βασίστηκε στο Royal Stewart, το οποίο έχει τροποποιηθεί με την προσθήκη ως φόντου του Black Watch. Χρησιμοποιήθηκε για πρώτη φορά στο Παγκόσμιο Κύπελλο Ποδοσφαίρου 1998.

# Δείτε Επίσης 

Ποδόσφαιρο στην Σκωτία
Ally's Tartan Army

# Παραπομπές 

# Εξωτερικοί σύνδεσμοι 

Association of Tartan Army Clubs
