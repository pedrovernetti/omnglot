
## Αγροτικός Αστέρας Ευόσμου Π.Μ.Α.Σ.

Ο Προοδευτικός Μορφωτικός Αθλητικός και Προσκοπικός Σύλλογος «Ο Αγροτικός Αστήρ» (Π.Μ.Α.Σ. Αγροτικός Αστήρ) είναι ποδοσφαιρική ομάδα της Θεσσαλονίκης που ιδρύθηκε το 1932 στο Νέο Κουκλουτζά (Εύοσμο) από πρόσφυγες της Μικράς Ασίας και αγωνιζόταν με την επωνυμία «ΠΑΕ Αγροτικός Αστέρας 1932» στις επαγγελματικές κατηγορίες. Έδρα της ομάδας είναι το Δημοτικό γήπεδο του Ευόσμου Θεσσαλονίκης.

# Τμήμα ποδοσφαίρου ανδρών 

# Ιστορία 

Το πρακτικό ίδρυσης και η αίτηση για την αναγνώριση του συλλόγου κατατέθηκαν στο Πρωτοδικείο στις 10 Ιανουαρίου 1930. Αξίζει να σημειωθεί ότι ο «Αγροτικός Αστήρ» οφείλει την ονομασία του στην αγροτική προέλευση και ενασχόληση των κατοίκων, την αγροτιά δηλαδή της περιοχής, η οποία μάλιστα συμβολίζεται στο έμβλημά του με το αστέρι που αναδύεται μέσα από τα στάχυα, καθώς και με το πράσινο και άσπρο χρώμα της φανέλας του.
Στις δύο πρώτες δεκαετίες της ύπαρξής της η ομάδα συμμετείχε σε ανεπίσημους αγώνες, που διοργανώνονταν με άλλες ομάδες των όμορων συνοικισμών και εν γένει του νομού Θεσσαλονίκης. Ίσως σ' αυτό να οφείλεται και η παντελής απουσία οποιασδήποτε αναφοράς στο σύλλογο στον Τύπο της Θεσσαλονίκης τις δεκαετίες του 1930 και 1940. Οι δραστηριότητες της ομάδας διακόπηκαν, όπως ήταν αναμενόμενο, κατά τη διάρκεια της Γερμανικής Κατοχής, περίοδος κατά την οποία το ιδιόκτητο από το 1931 γήπεδό του στη νότια πλευρά του οικισμού χρησιμοποιήθηκε ως πολυβολείο και υπόγειες αποθήκες αντιαεροπορικών βλημάτων των δυνάμεων Κατοχής. Από τη δεκαετία του 1950 ο σύλλογος επαναδραστηριοποιήθηκε, ενώ το 1954 θεωρήθηκε επιβεβλημένη και πραγματοποιήθηκε τροποποίηση του καταστατικού του συλλόγου. Συμμετείχε για πολλά χρόνια στα τοπικά πρωταθλήματα, κερδίζοντας μάλιστα το πρωτάθλημα δοκίμου κατηγορίας την περίοδο 1956-57 και αποτελώντας έτσι πόλο έλξης για πολλούς νέους του Ευόσμου.
Οι σημαντικότερες επιτυχίες του Αγροτικού Αστέρα ήρθαν πολλά χρόνια αργότερα, όταν το 1978 ανέβηκε στη Β΄ Εθνική, από το τοπικό πρωτάθλημα, κερδίζοντας στον Εύοσμο την Αναγέννηση Γιαννιτσών με 1-0, με κεφαλιά «ψαράκι» του Παντελίδη (του θρυλικού Μπόμπου). Η μεγάλη ομάδα του Αστέρα των αρχών της δεκαετίας του 1980, περίοδος κατά την οποία συμμετείχε στο πρωτάθλημα της Β΄ Εθνικής Κατηγορίας, τερματίζοντας στις πρώτες θέσεις της βαθμολογίας και διεκδικώντας με αξιώσεις την άνοδό του στην Α΄ Εθνική, έκανε πολλούς φιλάθλους απ' όλα τα μέρη της Θεσσαλονίκης και όχι μόνο, να παρακολουθούν τα παιχνίδια στον Εύοσμο, αλλά και εκτός έδρας. Οι Κουστερίδης, Γιάννης και Γιώργος Γούσιος, Γυφτάκης, Φαρμάκης, Κολώνης, Τσαντεκίδης, Ζαρογιάννης ήταν μερικά από τα μεγάλα ονόματα της εποχής.
Τη δεκαετία του 1990 ο Αγροτικός Αστέρας συμμετείχε στη Γ΄ Εθνική επί εφτά χρόνια, ενώ το 2001 επανήλθε στην κατηγορία, ύστερα από ένα σύντομο πέρασμα από την Δ΄ Εθνική. Το 2006 ανέβηκε στη Β΄ Εθνική, στην οποία παρέμεινε επί έξι χρόνια, πραγματοποιώντας πολύ καλές εμφανίσεις και τερματίζοντας στις υψηλές θέσεις της βαθμολογίας. Μέγιστη διάκριση για την ομάδα τη δεκαετία αυτή ήταν η πορεία που πραγματοποίησε στο θεσμό του Κυπέλλου Ελλάδας την περίοδο 2005-06, αποκλείοντας διαδοχικά τους Βύζαντα Μεγάρων, Καστοριά, ΠΑΟΚ, Εργοτέλη και Εθνικό Αστέρα Καισαριανής, πριν αποκλειστεί στα ημιτελικά από την ΑΕΚ, την οποία όμως κέρδισε στον επαναληπτικό αγώνα με 1-0.

# Διακρίσεις 

Ιδιαίτερα αξιόλογη ήταν η πορεία της ομάδας στο Κύπελλο Ελλάδος της περιόδου 2005-06, ενώ αγωνιζόταν στο πρωτάθλημα της Γ΄ Εθνικής κατηγορίας.
* Α΄ γύρος: Αγροτικός Αστέρας - Βύζας Μεγάρων 6-2
* Β΄ γύρος: Αγροτικός Αστέρας - Καστοριά 3-1
* Γ΄ γύρος: Αγροτικός Αστέρας - ΠΑΟΚ 1-1 (5-4 πεν.)
* Δ΄ γύρος: Αγροτικός Αστέρας - Εργοτέλης 2-0
* Προημιτελικά: Εθνικός Αστέρας - Αγροτικός Αστέρας 1-1 και 0-4
* Ημιτελικά: ΑΕΚ - Αγροτικός Αστέρας 2-2 και 1-0
Άλλες Διακρίσεις:

Δευτεραθλητής βορείου ομίλου Β΄ Εθνικής 1982-83
Πρωταθλητής 4ου ομίλου Εθνικής Ερασιτεχνικής 1977-78
Πρωταθλητής 1ου ομίλου Γ΄ Εθνικής 2013-14
Πρωταθλήτής Δ΄ Εθνικής 1993-94 (10ος όμιλος) και 2001-02 (Δ΄ όμιλος)
Ημιφιναλίστ στο Κύπελλο Γ΄ Εθνικής 2013-14

# Υποστηρικτές 

Ο σύνδεσμος των οργανωμένων οπαδών του Αγροτικού Αστέρα ονομάζεται Green Ghetto Gate 2.

# Τμήμα ποδοσφαίρου γυναικών 

# Παραπομπές 

# Εξωτερικοί σύνδεσμοι 

Επίσημη ιστοσελίδα
Το γήπεδο του Αγροτικού Αστέρα
Green Ultras Kalamarias
