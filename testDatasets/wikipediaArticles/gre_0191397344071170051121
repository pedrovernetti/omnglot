
## Αλφρέντο Καταλάνι

Ο Αλφρέντο Καταλάνι (Alfredo Catalani, 19 Ιουνίου 1854 – 7 Αυγούστου 1893) ήταν Ιταλός συνθέτης της όπερας, γνωστός κυρίως για τις όπερές του Λορελάι (1890) και La Wally (1892). Η La Wally, σε λιμπρέτο του Λουίτζι Ιλλίκα, περιέχει την πιο διάσημη άρια του Καταλάνι, την "Ebben? Ne andrò lontana". Οι άλλες όπερες του συνθέτη ήταν λιγότερο επιτυχημένες, εν μέρει εξαιτίας κατώτερης ποιότητας λιμπρέτων.

# Ζωή και έργο 

Ο Καταλάνι γεννήθηκε στη Λούκκα και φοίτησε στο Ωδείο του Μιλάνου υπό τον Αντόνιο Μπατσίνι.
Παρά την αυξανόμενη επιρροή του βερισμού στην όπερα κατά τη δεκαετία 1880-1890 ο Καταλάνι επέλεξε να συνθέσει με έναν πιο παραδοσιακό τρόπο. Ως αποτέλεσμα τα έργα του έχουν σε μεγάλο βαθμό χάσει τη θέση τους στο σύγχρονο ρεπερτόριο, ακόμα και σε σχέση με τα έργα των Μασνέ και Πουτσίνι, τα οποία πλησιάζουν ως προς το ύφος τα δικά του.
Η επίδραση του Αμιλκάρε Πονκιέλλι μπορεί επίσης να ανιχνευθεί στο έργο του Καταλάνι. Καθώς συμβαίνει και με τον Πονκιέλλι, η σημερινή φήμη του Καταλάνι οφείλεται σχεδόν αποκλειστικά σε ένα και μόνο έργο (τη La Wally).
Το 1893, μετά τον πρόωρο θάνατό του από φυματίωση στο Μιλάνο, ο Καταλάνι τάφηκε στο Cimitero Monumentale, όπου και οι τάφοι των Πονκιέλλι και Αρτούρο Τοσκανίνι. Ο Τοσκανίνι ήταν ένας διαπρύσιος υποστηρικτής της μουσικής του Καταλάνι και βάφτισε τη θυγατέρα του «Wally» σε αναγνώριση της πιο επιτυχημένης όπερες του συνθέτη. Ο Τοσκανίνι ηχογράφησε την εισαγωγή στην τέταρτη πράξη της La Wally και τον «Χορό των Νυμφών του νερού» από την όπερα Λορελάι στο Κάρνεγκι Χωλ τον Αύγουστο του 1952 με τη Συμφωνική Ορχήστρα του NBC. Η Μαρία Κάλλας είχε επίσης διακριθεί στον ρόλο της ηρωίδας της La Wally.

# Οι όπερες του Καταλάνι 

La falce (Το δρεπάνι), πρεμιέρα στο Μιλάνο στις 19 Ιουλίου 1875
Elda, πρεμιέρα στο Τορίνο στις 31 Ιανουαρίου 1880 (πρώτη εκδοχή της Λορελάι)
Dejanice, πρεμιέρα στο Μιλάνο στις 17 Μαρτίου 1883
Edmea, πρεμιέρα στο Μιλάνο στις 27 Φεβρουαρίου 1886
Λορελάι, πρεμιέρα στο Τορίνο στις 16 Φεβρουαρίου 1890
La Wally, πρεμιέρα στο Μιλάνο στις 20 Ιανουαρίου 1892

# Συμφωνικά έργα 

Sinfonia a piena orchestra (Συμφωνία για πλήρη ορχήστρα), 1872
Il Mattino, sinfonia romantica (Πρωινό, ρομαντική συμφωνία), 1874
Ero e Leandro, poema sinfonico (Ηρώ και Λέανδρος, συμφωνικό ποίημα), πρεμιέρα στο Μιλάνο στις 9 Μαΐου 1885

# Βιβλιογραφία 

Berrong, Richard M. (επιμέλεια και μετάφραση): The Politics of Opera in Turn-Of-The-Century Italy: As Seen Through the Letters of Alfredo Catalani. 1992. (Studies in the History and Interpretation of Music)
Pardini, Domenico Luigi, Relton, Valentina (μετάφραση), Chandler, David (επιμέλεια): Alfredo Catalani: Composer of Lucca, 2010.

# Παραπομπές 

# Εξωτερικοί σύνδεσμοι 

Alfredo Catalani
Λεπτομερής βιογραφία από την Opera Italiana
Η Wilhelmenia Wiggins Fernandez τραγουδά La Wally στην «καλτ» ταίνια του Ζαν-Ζακ Μπενέξ Diva (1981)
