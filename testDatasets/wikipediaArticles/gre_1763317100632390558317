
## Κωνσταντίνος Μουσουρούλης

Ο Κωνσταντίνος (Κωστής) Μουσουρούλης είναι Έλληνας οικονομολόγος, πολιτικός, πρώην βουλευτής Χίου της ΝΔ και πρώην Υπουργός Ναυτιλίας και Αιγαίου της Ελλάδας.

# Βιογραφικά Στοιχεία 

Ο Κώστας Μουσουρούλης, γεννήθηκε στην Αθήνα στις 16 Μαΐου 1963 και είναι έγγαμος με δύο κόρες κι ένα γιο.
Φοίτησε στο Λεόντειο Λύκειο και στη συνέχεια σπούδασε στο Οικονομικό Πανεπιστήμιο Αθηνών. Μεταπτυχιακοί τίτλοι στην Ευρωπαϊκή Οικονομία, στη Δημόσια Διοίκηση και τις Διεθνείς Σχέσεις από το Πανεπιστήμιο των Βρυξελλών (ULB). Είναι μέλος του Οικονομικού Επιμελητηρίου Ελλάδας.
Ο Κωστής Μουσουρούλης εξελέγη για πρώτη φορά βουλευτής στις Εθνικές Εκλογές του 2009 με τη Νέα Δημοκρατία στο Νομό Χίου. Στις Αυτοδιοικητικές εκλογές του 2010, συμμετείχε στη Δημοτική Παράταξη του Δήμου Χίου "Νέα Αντίληψη", συνδυασμό του ανεξάρτητου υποψήφιου Δημάρχου Χίου Γιάννη Χαλλιορή, ο οποίος είχε τη στήριξη της ΝΔ για το Δήμο της Χίου, με τον οποίο εξελέγη Δημοτικός Σύμβουλος.
Το 2011, ο πρόεδρος της Νέας Δημοκρατίας Αντώνης Σαμαράς διόρισε τον Κωστή Μουσουρούλη Υπεύθυνο Τομέα Πολιτικής Ευθύνης Περιφερειακής Πολιτικής της Νέας Δημοκρατίας, θέση την οποία διατήρησε έως το 2012. Αμέσως μετά, ανέλαβε καθήκοντα Κοινοβουλευτικού Εκπροσώπου της Κοινοβουλευτικής Ομάδας του κόμματος, μαζί με τον Μάριο Σαλμά και τον Νίκο Δένδια.
Στις Εθνικές Εκλογές του 2012, επανεξελέγη βουλευτής Χίου με τη Νέα Δημοκρατία. Αμέσως μετά την συμφωνία μεταξύ ΝΔ, ΠΑΣΟΚ και ΔΗΜΑΡ διορίσθηκε Υπουργός Ναυτιλίας και Αιγαίου, με απόφαση του Πρωθυπουργού Αντώνη Σαμαρά. Στον Ανασχηματισμό της Κυβέρνησης μετά την αποχώρηση της ΔΗΜΑΡ από την Κυβέρνηση, τέθηκε εκτός του Κυβερνητικού σχήματος.
Στις 28 Αυγούστου 2015 κατά τον διορισμό της Υπηρεσιακής Κυβέρνησης Βασιλικής Θάνου Χριστοφίλου από τον Πρόεδρο της Ελληνικής Δημοκρατίας Προκόπη Παυλόπουλο ανέλαβε Αναπληρωτής υπουργός Περιβάλλοντος μέχρι τη διενέργεια εκλογών στις 20 Σεπτεμβρίου 2015 .

# Επαγγελματικές - Πολιτικές δραστηριότητες 

1987-2004: Ανώτερο Στέλεχος της Ευρωπαϊκής Επιτροπής. Εργάστηκε στις Γενικές Διευθύνσεις Οικονομικού Ελέγχου, Έρευνας – Τεχνολογίας και Περιφερειακής Πολιτικής.
2004-2007: Γενικός Γραμματέας Επενδύσεων και Ανάπτυξης του Υπουργείου Οικονομίας & Οικονομικών. Αρμόδιος για το συντονισμό των συγχρηματοδοτούμενων από την Ε.Ε. προγραμμάτων (κυρίως Γ΄ΚΠΣ και ΕΣΠΑ), την εθνική εκπροσώπηση σε θέματα περιφερειακής ανάπτυξης και συνοχής, τη διαχείριση των Κοινοτικών και εθνικών πόρων για τις δημόσιες επενδύσεις. Είχε επίσης την εποπτεία των ιδιωτικών επενδύσεων και κρατικών ενισχύσεων αρμοδιότητας του Υπουργείου Οικονομίας & Οικονομικών (Πρόεδρος της Γνωμοδοτικής Επιτροπής για την εφαρμογή του Αναπτυξιακού-Επενδυτικού Νόμου).Θήτευσε ως Μέλος του Διοικητικού Συμβουλίου της Ευρωπαϊκής Τράπεζας Επενδύσεων. Επιπλέον, ως Αναπληρωτής Πρόεδρος και Μέλος της Επιτροπής Προώθησης Επενδύσεων και Μέλος του Εθνικού Συμβουλίου Ανταγωνιστικότητας και Ανάπτυξης.

2007-2009: Γενικός Γραμματέας του Υπουργείου Ανάπτυξης. Αρμόδιος για την ενέργεια και τους φυσικούς πόρους. Διετέλεσε Μέλος της Επιτροπής Ενέργειας της Ακαδημίας Αθηνών, Μέλος του Συμβουλίου Εθνικής Ενεργειακής Στρατηγικής (ΣΕΕΣ), Μέλος του Διοικητικού Συμβουλίου της Δημόσιας Επιχείρησης Αερίου ΑΕ (ΔΕΠΑ) και Πρόεδρος της Επιτροπής για την κατασκευή και λειτουργία του Αγωγού Πετρελαίου «Μπουργκάς – Αλεξανδρούπολη».
Στις 28 Αυγούστου 2015, κατά τον διορισμό της Υπηρεσιακής Κυβέρνησης Βασιλικής Θάνου από τον Πρόεδρο της Ελληνικής Δημοκρατίας Προκόπη Παυλόπουλου, ανέλαβε τη θέση του Αναπληρωτής υπουργός Περιβάλλοντος , μέχρι τη διενέργεια εκλογών στις 20 Σεπτεμβρίου 2015.

# Συγγραφικό Έργο 

«Δημόσιες Επιλογές - Μια προσωπική αφήγηση» (Μάρτιος 2010, Εκδόσεις Σιδέρη).
«Πολιτική Διαδρομή 2009 - 2011» (2012, Εκδόσεις Σιδέρη)

# Παραπομπές 

# Εξωτερικοί σύνδεσμοι 

Η προσωπική ιστοσελίδα του Κ.Μουσουρούλη
