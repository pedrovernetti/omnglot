
## Φιλίππο Μαρία Ποντάνι

Ο Φιλίππο Μαρία Ποντάνι (1913-1983) ήταν Ιταλός νεοελληνιστής, κλασικός φιλόλογος και καθηγητής πανεπιστημίου.

# Βίος 

Ο Φιλίππο Μαρία Ποντάνι γεννήθηκε στις 13 Ιουνίου του 1913 στη Ρώμη όπου πραγματοποίησε τις εγκύκλιες σπουδές του. Το 1932 έλαβε δίπλωμα βιολιού από τη μουσική Ακαδημία της Ρώμης Santa Cecilia. Από το 1931 έως το 1935 σπούδασε κλασική φιλολογία και νεοελληνική φιλολογία στο Πανεπιστήμιο της Ρώμης. Αποφοίτησε στις 2 Ιουνίου 1935 μετά την ολοκλήρωση της πτυχιακής εργασίας του με θέμα της τη θρησκευτικότητα του Αισχύλου.
Από το 1935 έως το 1937 θα διδάξει κλασική φιλολογία στο Λύκειο Santa Maria της Ρώμης. Το 1937 θα λάβει υποτροφία του ιδρύματος Dante Aligheri για να διδάξει στο ιταλικό λύκειο της Ρόδου. Μετά δύο χρόνια επιστρέφει στην Ρώμη για να διδάξει στο Λύκειο του Τίβολι. Μετά το πέρας του Δευτέρου Παγκοσμίου πολέμου, τον Οκτώβριο του 1944 θα διδάξει στο λύκειο Regina Elena της Ρώμης για είκοσι χρόνια. Το 1951 θα γίνει libero docende της αρχαίας ελληνικής λογοτεχνίας στο πανεπιστήμιο της Ιταλικής πρωτεύουσας.
Το 1954 θα δώσει σειρά διαλέξεων με θέμα την Αντιγόνη του Σοφοκλή. Το καλοκαίρι του 1954 μετά από σχετική εισήγηση του καθηγητή Λίνου Πολίτη, η Ελληνική κυβέρνηση θα του χορηγήσει υποτροφία με σκοπό την πραγματοποίηση έρευνας επί χειρογράφων Σολωμικών έργων στην Αθήνα και τη Ζάκυνθο.
Το 1959 δίνει νέα σειρά ελεύθερων διαλέξεων για τον Σοφοκλή. Το 1960 θα διδάξει ως εντεταλμένος καθηγητής της νέας ελληνικής γλώσσας και φιλολογίας στο Πανεπιστήμιο της Πάδοβας. Την άνοιξη του 1964 θα προσκληθεί από το Πανεπιστήμιο Θεσσαλονίκης και το Πανεπιστήμιο Αθηνών για να δώσει διάλεξη για την ποίηση του Κάλβου. Το 1966 θα αναγορευθεί τακτικός καθηγητής της νέας ελληνικής γλώσσας και λογοτεχνίας στο Πανεπιστήμιο της Πάδοβας κι αργότερα της βυζαντινής φιλολογίας στο ίδιο πανεπιστήμιο. Στις 21 Αυγούστου 1983 υπέκυψε στα τραύματά του μετά από τροχαίο αυτοκινητιστικό ατύχημα.

# Εργογραφία 

Από το 1935 μέχρι το 1983 δημοσίευσε περί τα 314 βιβλία, άρθρα.

# Βιβλία-άρθρα του Φιλίππο Μαρία Ποντάνι στα νέα ελληνικά 

Filippo Maria Pontani, Επτά δοκίμια και μελετήματα για τον Καβάφη 1936-1974, εκδ.Μορφωτικό Ίδρυμα Εθνικής Τραπέζης, Αθήνα, 1991
Filippo Maria Pontani,. «Η σύγχρονη Ελληνική Ποίηση,». Ο Αιώνας μας, Ιουν. 1951. http://invenio.lib.auth.gr/record/56524/files/arc-2006-23499.pdf. 
Filippo Maria Pontani, «ο αποσπασματικός χαρακτήρας του Κάλβου», Επιστημονική Επετηρίδα της Φιλοσοφικής Σχολής του Πανεπιστημίου Θεσσαλονίκης, τομ. 9 (1965), σελ.375-393

# Παραπομπές 

# Πηγή 

Γεράσιμου Ζώρα, «Filippo Maria Pontani (1913-1983) H ζωή και το έργο του», Επιστημονική Επετηρίδα της Φιλοσοφικής Σχολής του Πανεπιστημίου Αθηνών, τομ. 28 (1979-1985), σελ.635-674[1]
