
## Garfield Minus Garfield

Garfield Minus Garfield (suom. Karvinen miinus Karvinen) on irlantilaisen Dan Walshin luoma verkkosarjakuva. Se koostuu Walshin valikoimista Jim Davisin Karvinen-stripeistä, joista Walsh on poistanut kuvankäsittelyn keinoin kaikki hahmot Eskoa lukuun ottamatta. Näin ollen Esko puuhailee Garfield Minus Garfieldissä itsekseen sen sijaan, että vuorovaikuttaisi lemmikkikissansa Karvisen ja muiden kanssa. Walshin mukaan tarkoituksena on täten ”paljastaa nuoren Eskon eksistentiaalinen ahdistus”. Sarjakuvaa on julkaistu tammikuusta 2008 lähtien.
Paws, Inc. alkoi marraskuussa 2008 julkaista samannimistä ja -kaltaista sarjakuvaa kolmesti viikossa. 
Monesti on kyseenalaistettu Karvisen luojan Jim Davisin suhtautuminen sarjakuvaan, mutta hänen omien sanojensa mukaan hän on sen satunnainen lukija ja pitää sitä mielenkiintoisena. Vuonna 2008 Ballantine Books julkaisi kovakantisen Garfield Minus Garfield -sarjakuvakirjan, jossa on esitetty käsiteltyjä strippejä pareina alkuperäisen kanssa.

# Lähteet 

# Aiheesta muualla 

Virallinen sivusto
