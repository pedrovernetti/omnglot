
## Σουηδικά της Φινλανδίας

Τα Σουηδικά της Φινλανδίας ή Φινοσουηδικά (σουηδικά: finlandssvenska , φινλανδικά: suomenruotsi ) είναι ο γενικός όρος για την ποικιλία της σουηδικής και μιας στενά συνδεδεμένης ομάδας σουηδικών διαλέκτων που ομιλούνται στην Φινλανδία από την σουηδόφωνη κοινότητα ως πρώτη γλώσσα. Οι περισσότερες διάλεκτοι της σουηδικής στην Φινλανδία είναι αμοιβαία κατανοητές με τις σουηδικές διαλέκτους που ομιλούνται στην Σουηδία, ωστόσο υπάρχουν και μερικές αρχαϊκές σουηδικές διάλεκτοι της Οστροβοθνίας που είναι πρακτικά δυσνόητες στους σουηδόφωνους της νότιας Φινλανδίας και της Σουηδίας. Οι περισσότεροι σουηδόφωνοι της Φινλανδίας δίνουν έμφαση στο γεγονός ότι η σουηδική της Φινλανδίας δεν είναι ξεχωριστή γλώσσα. 
Οι σουηδικές διάλεκτοι της Φινλανδίας θεωρούνται ποικιλίες της σουηδικής και ο τρόπος γραφής της επίσημης σουηδικής είναι πλήρως εφαρμόσιμος στα Σουηδικά της Φινλανδίας. Σήμερα, οι σουηδικές διάλεκτοι ομιλούνται σε τέσσερις Φινλανδικές περιοχές: Οστροβοθνία, νήσοι Ώλαντ, νοτιοδυτική Φινλανδία και Ούουσιμαα. 
Τα σουηδικά της Φινλανδίας ρυθμίζονται από το τμήμα σουηδικής γλώσσας του Ινστιτούτου Γλωσσών της Φινλανδίας. Αυτός ο κανονισμός περιλαμβάνει τον επίσημα δηλωμένο στόχο της διατήρησης των Σουηδικών της Φινλανδίας κοντά σε αυτά που ομιλούνται στην Σουηδία, ενώ δίνει έμφαση και στην συμβουλή να μην χρησιμοποιούνται λέξεις φινλανδικής προελεύσεως, επειδή αυτές οι λέξεις είναι συνήθως ακατανόητες για τους Σουηδούς. 
Ένα συχνά επαναλαμβανόμενο "στοιχείο" είναι ότι ο δήμος με το μεγαλύτερο ποσοστό σουηδόφωνων στο κόσμο είναι ο δήμος Λάρσμο (το 93% των κατοίκων είναι σουηδόφωνοι, σύμφωνα με στοιχεία για το 2017), ο οποίος βρίσκεται στην Φινλανδία. Το Κορσνές επίσης κατείχε τον τίτλο και περιοδικά υπάρχουν ισχυρισμοί ότι είναι ο δήμος με το μεγαλύτερο ποσοστό σουηδόφωνων. Επειδή δεν δημοσιεύονται στατιστικά για τις μητρικές γλώσσες των κατοίκων της Σουηδίας, αυτό είναι από δύσκολο έως αδύνατο να επαληθευθεί. Επίσης η διγλωσσία είναι πολύ διαδεδομένη στους μετανάστες στη Σουηδία, οπότε αυτός ο ισχυρισμός μπορεί να δημιουργήσει κάποια σύγχυση. 

# Παραπομπές 

