
## Κοπή

Η Κοπή είναι μια μικρή συνοικία του Πειραιά στα όρια των δήμων Πειραιώς - Κερατσινίου - Δραπετσώνας μεταξύ των δρόμων Καλοκαιρινού - Αναπαύσεως - Ψαρών και Αγχιάλου, πήρε το όνομα της από το μεγάλο ομώνυμο στρατιωτικό εργοστάσιο 40 στρεμμάτων που βρίσκεται στο ΝΔ σημείο της περιοχής. 

# Θέση 

Συνορεύει στα νότια με την Δραπετσώνα στην περιοχή της Πειραϊκής συνοικίας Βούρλα με όριο την Οδό Αναπαύσεως, στα δυτικά με το Κερατσίνι με όριο την Οδό Καλοκαιρινού, στα ανατολικά με την συνοικία του Πειραιά Παπαστράτος με όριο την Οδό Ψαρών και στα βόρεια με την συνοικία του Πειραιά Ταμπούρια με όριο την Οδό Αγχιάλου.

# Το στρατιωτικό εργοστάσιο ΚΟΠΗ 

Το μεγάλο ομώνυμο στρατιωτικό εργοστάσιο της Κοπής είναι το μεγαλύτερο στρατιωτικό εργοστάσιο στην Ελλάδα παραγωγής αντικειμένων στρατιωτικού ιματισμού όπως στολές, χιτώνια, πουκάμισα, στρατιωτικά παλτά, μπότες και στρατιωτικές φούστες τσολιάδων. Βρίσκεται σε μια έκταση περίπου 40 στρεμμάτων ακριβώς στο σημείο διασταύρωσης των δήμων Πειραιά, Κερατσινίου και Δραπετσώνας στο οικοδομικό τετράγωνο μεταξύ των δρόμων Αγίου Παντελεήμονος - Μεθώνης - Υπαπαντής - Μιαούλη, είναι κλειστός περιφραγμένος χώρος όπως όλα τα στρατόπεδα. 
Το εργοστάσιο άρχισε να λειτουργεί το έτος 1909 με τίτλο Γενική Αποθήκη Υλικού Στρατού Πειραιά (ΓΑΥΣΠ) σε άλλο σημείο πολύ κοντά στο λιμάνι, στο σημείο αυτό μεταφέρθηκε το 1937 και οι κάτοικοι των γύρω περιοχών άρχισαν να το γνωρίζουν σαν ΚΟΠΗ. Το στρατιωτικό εργοστάσιο έχει επίσημη ονομασία στρατόπεδο ΣΧΗ ΜΑΓΓΙΩΡΟΥ, σε αυτό στεγάζεται και το Χημείο Στρατού. Η περιοχή έγινε γνωστή απο την μάχη για την διάσωση της Κοπής όταν οι αντικατοχικές δυνάμεις ΕΑΜ, ΕΛΑΣ έδωσαν σκληρή μάχη για να σώσουν το εργοστάσιο από τους Γερμανούς που ήθελαν να το καταστρέψουν. Οι νεκροί από την μάχη διάσωσης της Κοπής καταγράφονται μαζί με τους νεκρούς 
της γειτονικής μάχης της Ηλεκτρικής. Το εργοστάσιο της Κοπής λειτουργεί κανονικά μέχρι και σήμερα άσχετα με τις όποιες προτάσεις έγιναν τα τελευταία χρόνια προκειμένου να σταματήσει η λειτουργία του.

# Ο οικισμός 

H περιοχή είναι μια συνηθισμένη ήσυχη περιοχή του Πειραιά, η μορφολογία τους είναι όμοια με τα γειτονικά Ταμπούρια με μικρά οικοδομικά τετράγωνα. Οι κάτοικοι είναι κυρίως πρόσφυγες στην καταγωγή παράλληλα με την γειτονική Δραπετσώνα, πέραν του στρατοπέδου δεν έχει κανένα σημαντικό αξιοθέατο εκτός από μικρές πλατείες στεγάζει το ΙΚΑ Ταμπουρίων, τον ΟΤΕ Ταμπουρίων και το 7ο Γυμνάσιο - Λύκειο Πειραιά.

# Εξωτερικοί σύνδεσμοι 

Η μάχη της Κοπής και η μάχη της Ηλεκτρικής
ΠΕΙΡΑΙΑΣ: Η ΤΑΥΤΟΤΗΤΑ ΤΟΥ 2005
