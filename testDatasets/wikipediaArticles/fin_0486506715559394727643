
## Euroopan psykologiliittojen federaatio

Euroopan psykologiliittojen federaatio (lyh. EFPA; engl. European Federation of Psychologists' Associations) on psykologien tieteellinen ja ammatillinen edunvalvontajärjestö Euroopassa. Järjestön jäseniä ovat kansalliset psykologien ammattijärjestöt, kuten Suomen Psykologiliitto.Jäsenjärjestöjensä välityksellä EFPAan kuuluu yli 350 000 eurooppalaista psykologia. Vuodesta 2013 lähtien mukana on ollut jäsenjärjestö 37 maasta (15/07/2017). Järjestön suurimmissa jäsenjärjestöissä on kymmeniä tuhansia jäseniä (Italiasta 80 000, Espanjasta 56 000 ja Britanniasta 42 000) ja pienimmissä vain muutamia kymmeniä (Malta 71, San Marino 40 ja Liechtenstein 40).Järjestö on perustettu vuonna 1981. Sitä oli perustamassa 13 kansallista psykologiyhdistystä ja järjestön nimi oli aluksi European Federation of Professional Psychologists’ Associations (EFPPA). Järjestöstä kehittyi myöhemmin nykyinen EFPA, jonka pääkonttori toimii Brysselissä.EFPA julkaisee European Psychologist -lehteä ja järjestää kahden vuoden välein yleiskokouksen (tieteellinen kongressi). Järjestö jakaa erilaisia eurooppalaisia tunnustuksia menestyneille psykologeille (vuonna 2017 uran alkuvaiheen Comenius-palkinnot, Aristotele-palkinto ja Robert Roe -palkinto erinomaisesta psykologisesta panoksesta yhteiskunnalle). EFPA on ollut luomassa muun muassa standardisoitua EuroPsy-pätevyysjärjestemää psykologien ammattipätevyyden osoittamiseksi toisessa maassa, minkä uskotaan helpottavan työskentelyä useassa maassa tai siirtymistä töihin maasta toiseen. Suomen psykologiliiton pitkäaikainen puheenjohtaja Tuomo Tikkanen toimi EFPAn puheenjohtajana vuosina 1999–2007.

# Aristotele-palkinto 

EFPA on vuodesta 1995 lähtien myöntänyt kahden vuoden välein kongressinsa yhteydessä Aristotele-palkinnon (engl. Aristotele Prize) jollekin eurooppalaiselle psykologille tämän erityisen merkittävistä ansioista psykologialle. Vuonna 2003 tunnustus myönnettiin professori Lea Pulkkiselle Suomesta. Vuonna 2017 palkinto myönnettiin tanskalaiselle, Aarhusin yliopiston psykologian laitoksella toimivalle tutkimuskeskukselle. Aristotele-palkinnon saajina ovat olleet:
professori Pieter Drenth, Vrije Universiteit Amsterdam (1995),
professori Paul Baltes, Max Planckin ihmisen kehityksen instituutti, Freie Universität Berlin ja Virginian yliopisto (1997),
professori David Magnusson, Tukholman yliopisto (1999),
professori Alan Baddeley, Yorkin yliopisto (2001),
professori Lea Pulkkinen, Jyväskylän yliopisto (2003),
professori Rocio Fernandez-Ballesteros, Madridin autonominen yliopisto (2005),
professori William Yule, King’s College London (2007),
professori Claus Bundesen, Kööpenhaminan yliopisto (2009),
professori Marinus van IJzendoorn, Leidenin yliopisto (2011),
professori Niels Birbaumer, Tübingenin yliopisto ja Istituto di Ricovero e Cura a Carattere Scientifico (Venetsia) (2013),
professori José Maria Peiró, Valencian yliopisto (2015), ja
Center on Autobiographic Memory Research (CON AMORE; johtajanaan prof. Dorthe Berntsen, Aarhusin yliopisto, Tanska) (2017)

# Katso myös 

American Psychological Association

# Lähteet 

# Aiheesta muualla 

European Psychologist (englanniksi) (hogrefe.com)
