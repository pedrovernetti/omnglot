
## Σίντσι Ρόκα

Ο Σίντσι Ρόκα (Κέτσουα Sinchi Roq'a Inka "γενναίος και γεναιόδωρος Ίνκα", ισπ. Sinchi Roca) ήταν ο δεύτερος βασιλιάς του Κούσκο και αυτοκράτορας των Ίνκας. Ήταν γιος του Μάνκο Κάπακ και της Μάμα Όκλιο. Ανήκε στη δυναστεία Ούριν (ισπ. Hurin) που ίδρυσε ο πατέρας του.
Οι πηγές μας παραδίδουν ότι ο Σίντσι Ρόκα ήταν φιλειρηνικός ηγεμόνας. Ο Ισπανός χρονικογράφος Πέδρο Θιέθα ντε Λεόν ή Πέδρο Σιέσα ντε Λεόν (Pedro Cieza de León) παραδίδει στα γραπτά του ότι κατά τη διάρκεια της βασιλείας του κτίστηκαν μεγάλα έργα που βοήθησαν το λαό στη καλύτερη καλλιέργεια του εδάφους αλλά και στην απόκτηση νέων αγρών. 
Ο Σίντσι Ρόκα προσπάθησε να θέσει τις βάσεις για τη δημιουργία καλών διπλωματικών σχέσεων με τους γειτονικούς λαούς. Αυτές οι συνθήκες που συμφώνησε με τους γείτονες λαούς βοήθησαν στην ύστερη επέκταση του λαού του. Μία αποτυχημένη προσπάθεια είχε μόνο, όταν ο διπλωμάτης Τεουοτίι (ισπ. Teuotihi) στάλθηκε σε ένα γειτονικό βασίλειο για να κλείσει μια συμφωνία. Τελικά ο διπλωμάτης αποκεφαλίστηκε από τους γείτονες των Ίνκας και αυτό οδήγησε σε πόλεμο. Στη μάχη του Μαουεντίπι μαρτυράται ότι νίκησαν οι Ίνκας. Παρότι δεν έχουμε αξιόπιστη γραπτή μαρτυρία για αυτό το αποτέλεσμα, οι ιστορικοί θεωρούν ότι οι Ίνκας ήταν όντως οι νικητές στο πεδίο της μάχης γιατί σε αντίθετη περίπτωση αυτό θα είχε αποτελέσει τροχοπέδη για την επέκταση τους.
Ο Σίντσι Ρόκα ανήλθε στο θρόνο πιθανότατα το 1230 ή το 1250 ενώ βασίλεψε για μικρό χρονικό διάστημα. Παντρεύτηκε την Μάμα Κόρα και γίος του ήταν ο Γιόκε Γιουπάνκι, ο οποίος τον διαδέχθηκε στο θρόνο.

# Πηγές 

ΣΤΡΑΤΙΩΤΙΚΗ ΙΣΤΟΡΙΑ, ΙΝΚΑΣ, Δεληγίαννης Π., τεύχος 147, εκδόσεις Περισκόπιο, Νοέμβριος 2008
Εγκυκλοπαίδεια ΠΑΠΥΡΟΥΣ ΛΑΡΟΥΣ ΜΠΡΙΤΑΝΝΙΚΑ, Εκδοτικός Οργανισμός Πάπυρος, Αθήνα, 1996
History of the Incas, Sarmiento de Gamboa P., S. Bauer B., Smith V., Decoster J., University of Texas Press, March 2007
