
## Bodolló

Bodolló (szlovákul: Budulov) Szepsi város része, egykor önálló község Szlovákiában, a Kassai kerület Kassa-vidéki járásában, Kassától 26 km-re délnyugatra.

# Története 

1317-ben „Bodolou” néven említik, nevének eredete vitatott. Egyes források szerint a szláv Budilo személynévből származik. 1706. október 13-án itt ütött tábort II. Rákóczi Ferenc, s másnap innen vonult be a császáriak ostroma alól frissen felszabadult Kassára.
Vályi András szerint: „Nagy Bodolló. Magyar falu Abaúj Vármegyében, birtokosa Szent Imrei Uraság, lakosai katolikusok, fekszik Szepsi Városának szomszédságában észak felé, II. LAJOS Finke Jánossal eltserélte vala. Híresíttetett az előtt a’ Törökök ellen készűltt erősségével, határja középszerű, réttyei jók, erdeje nintsen, Bodva folyó vize alatt foly, második Osztálybéli. Kis Bodolló. Elegyes lakosú falu Abauj Vármegyében, birtokosai külömbféle Urak, lakosai katolikusok, fekszik közel Szepsi Városához. Határja jól termő, de legelője szűken van, fája is kevés lévén, második Osztálybéli.”Fényes Elek szerint: „Bodolló, magyar falu, Abauj vármegyében, Szepsihez 1 órányira: 500 kath., 4 evang., 40 ref., 82 zsidó lak. Földei meglehetősek, rétjei kétszer kaszálhatók. F. u. többen. Ut. p. Kassa.”Abaúj-Torna vármegye monográfiája szerint: „Bodolló, 80 házzal és 483 magyar ajku lakossal a Bódva mellett. Postája és távirója Szepsi.”1910-ben 561-en, túlnyomórészt magyarok lakták. A trianoni diktátumig Abaúj-Torna vármegye Csereháti járásához tartozott.
Római katolikus temploma az 1944. évi harcokban elpusztult.
A községet 1986. január 1-jével közigazgatásilag Szepsi városhoz csatolták. 

# Nevezetességei 

Római katolikus temploma 1991 és 1996 között épült a második világháborúban elpusztult, korábbi templom helyett.

# Híres emberek 

Itt született 1883. február 2-án Andorkó Gyula festőművész.
Itt született 1927. augusztus 3-án Kádasi István pápai káplán, tiszteletbeli kanonok, esperes, plébános.

# Lásd még 

Szepsi

# További információk 

Szepsi város honlapja
Tourist-channel.sk (magyarul)
Bodolló Szlovákia térképén

# Források 

