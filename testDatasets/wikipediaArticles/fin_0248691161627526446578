
## Fallout

Fallout on alun perin Interplayn julkaisema post-apokalyptinen videopelisarja, joka sijoittuu ydinsodan jälkeiseen maailmaan.

# Historia 

Fallout: A Post Nuclear Role Playing Game julkaistiin vuonna 1997 ja seuraavana vuonna Interplay julkaisi jatko-osan Fallout 2. Se oli laajempi kuin edeltäjänsä ja käytti samaa pelimoottoria. Black Isle Studios, joka oli kehittänyt ensimmäisen, mainittiin ensimmäistä kertaa kehittäjänä, koska vasta vuonna 1998 se otti nimensä käyttöön. Black Islen alkuperäistä Fallout 3:a, joka tunnetaan nykyään vain koodinimellään ”Van Buren”, alettiin tehdä heti Fallout 2:n jälkeen, mutta projekti keskeytettiin pian Black Islen hajotessa. ”Van Buren” oli projektin päättyessä miltei täysin valmis julkaisua varten. Sittemmin verkkoon on vuotanut useita variaatioita keskeneräisestä, mutta silti täysin pelattavasta kehitysversiosta.
Maaliskuussa 2001 julkaistiin Micro Fortén kehittämä Fallout Tactics: Brotherhood of Steel. Se oli kolmas Fallout-maailmaan sijoittuva peli, muttei ollut edeltäjiensä tavoin roolipeli, vaikka käyttikin samanlaista hahmonkehitystä ja muita roolipelielementtejä. Pääpaino oli taisteluissa. Tammikuussa 2004 julkaistu toimintaroolipeli Fallout: Brotherhood of Steel oli neljäs Fallout-peli ja sarjassa ensimmäinen, joka ilmestyi ainoastaan konsoleille.
Talousvaikeuksiin päätynyt Interplay myi heinäkuussa 2004 Bethesda Softworksille oikeudet tuottaa Fallout 3, varauksilla ostaa Fallout 4 ja Fallout 5. Interplay säilytti vielä oikeudet Falloutin online-peleihin. 8. huhtikuuta lähtien Bethesda on omistanut täyden Fallout-lisenssin, Interplayn säilyttäessä oikeudet vielä Fallout MMOG:iin.
Fallout 3 julkaistiin 28. lokakuuta 2008. Lokakuussa 2010 Bethesda julkaisi Fallout: New Vegasin, jonka kehitti Black Islen entisistä työntekijöistä koostuva Obsidian Enterntainment. Marraskuussa 2015 julkaistiin Fallout 4 ja kolme vuotta myöhemmin sarjan uusin peli Fallout 76, joka sisältää ainoastaan verkkomoninpelin eikä lainkaan yksinpelimahdollisuutta.

# Toistuvat aiheet 

# Pelaaminen 

Fallout: A Post Nuclear Role Playing Game ja Fallout 2 ovat roolipelejä, kun taas Fallout Tactics: Brotherhood of Steel on strategiapeli, jossa on roolipelielementtejä. Myös Fallout-sarjan kolmas osa, Fallout 3, on kahden ensimmäisen osan lajityypistä poiketen toimintaroolipeli. Varsinainen pelimaailma on kuvattu sarjan varhaisemmissa peleissä isometrisestä 3/4-perspektiivistä, mutta Fallout 3 esitteli uuden ensimmäisestä tai kolmannesta persoonasta kuvatun maailman. Kaikille peleille on kuitenkin yhteistä se, että pelaaja valitsee valmiista hahmoista mieleisensä tai voi halutessaan luoda kokonaan uuden hahmon. Hahmonluonnissa pelaajalla on mahdollisuus valita useita erilaisia taitoja, kykyjä ja ominaisuuksia, joilla jokaisella on oma merkityksensä. Hahmon valinta vaikuttaa tavallaan myös pelin kulkuun. Esimerkiksi älykäs elektroniikka- ja tietokonehahmo osaa korjata käden käänteessä elektronisia laitteita sekä käyttää tietokoneita. Karismaattinen sankari hyvillä puhe- ja kaupankäyntitaidoilla voi puolestaan helposti puhua ihmisiä ympäri ja ostaa tavaraa halvemmalla.
Pelien taistelujärjestelmä on toteutettu varhaisissa osissa vuoropohjaisesti, vaikka peli onkin muuten reaaliaikainen. Fallout Tactics: Brotherhood of Steel -pelissä taistelut käydään reaaliaikaisesti, vaikkakin myös vuoropohjainen pelaaminen on mahdollista. Kun taistelu alkaa, peli muuttuu taistelutilaan ja toimii tällöin vuoropohjaisesti. Tämä tarkoittaa sitä, että jokainen taistelualueella oleva hahmo saa toimia vain omalla vuorollaan, omien toimintapisteiden edellyttämän määrän mukaisesti. Pelaaja voi vihollisen kimppuun hyökätessään valita mihin ruumiinosaan hän tähtää vihollista. Tällä on oma vaikutuksena, sillä jalkaan haavoittunut vihollinen ei pysty juoksemaan ja silmiinsä osuman saanut ei enää osu yhtä tarkasti ampuessaan. Päähän tulleesta osumasta hahmolta voi lähteä taju tai pahimmassa tapauksessa hahmo saattaa kuolla välittömästi. Fallout 3 ja sitä uudemmat osat sisältävät reaaliaikaisen taistelun.
Joissakin Fallout-peleissä on myös runsaasti viittauksia muihin teoksiin, esimerkiksi Mad Max -elokuviin, Monty Pythonin sketseihin ja Linnunradan käsikirja liftareille -kirjoihin.

# SPECIAL 

SPECIAL on hahmonluonti- ja statistiikkajärjestelmä. Special on akronyymi Fallout-pelien hahmojen seitsemästä ominaisuudesta: Strength (voima), Perception (havaintokyky), Endurance (kestävyys), Charisma (karisma), Intelligence (älykkyys), Agility (notkeus/ketteryys) ja Luck (onni). Special pohjautuu paljon GURPS:iin, joka alun perin oli tarkoitettu olemaan peleissä käytetty hahmonluontijärjestelmä. Kumminkin GURPS:ista luovuttiin, sillä Interplayn tekemä sopimus GURPS:in kehittäjän Steve Jacksonin kanssa antoi hänelle luvan vaikuttaa ensimmäisen pelin sisältöön, eikä hän hyväksynyt sen suunnittelua (eli pelin erittäin väkivaltaista olemusta), jonka seurauksena pelin pääsuunnittelija Tim Cain päätti kehittää SPECIAL-järjestelmän. Sitä on tähän asti käytetty seuraavissa Fallout-peleissä: Fallout, Fallout 2, Fallout Tactics: Brotherhood of Steel, Fallout 3, Fallout: New Vegas, Fallout 4 ja Fallout 76. Fallout-pelien ulkopuolella muunneltua SPECIAL-järjestelmää on käytetty muun muassa Lionheart: Legacy of the Crusader -pelissä ja muutamassa muussa videopelissä.
SPECIAL-järjestelmä sisältää kolme pääominaisuutta: Attributes (lueteltuna ylempänä) eli ominaisuudet ovat hahmon synnynnäisiä kykyjä. Ominaisuudet pysyvät muuttumattomina läpi koko pelin, vaikkakin niitä voi väliaikaisesti muuntaa käyttämällä pelissä esiintyviä lääkkeitä tai alkoholijuomia. Ne voivat myös muuttua ikuisesti eri olosuhteissa, kuten käyttämällä Power Armoria, muutamien NPC-hahmojen läsnä ollessa tai saadessa pelissä kriittisen iskun hahmon silmiin. Näiden lisäksi on vielä mahdollista, että ominaisuudet muuttuvat pysyvästi joissain kohdissa peliä, kun pelaaja käyttää eri tavaroita tai valitsee tietyn lisäedun (perk, selitetty alempana).
Skills eli taidot kuvaavat ja määräävät sen, miten hyvin hahmo tulee suoriutumaan tekemästään asiasta (kuten aseella ampumisesta tai lukon tiirikoimisesta). Ne kuvaavat onnistumistodennäköisyyttä, vaikkakin nämä prosentit voivat jatkua paljon yli odotetun 100 prosentin. Taidot tehtiin alun perin kaavamaisesti ja johdettiin ominaisuuksista, mutta niitä voi myöhemmin parantaa taitopisteillä (skill points), joita saa jokaisen hahmon saavutetun uuden tason (level) jälkeen. Hahmonluonnissa pelaaja valitsee myös kolme erikoistaitoa (tag skills), joihin tulee kaksi kertaa enemmän prosenttipisteitä kuin muihin tavallisiin taitoihin verrattuna. Erikoistaidot mahdollistavat pelaajaa tekemään vapaamuotoisen hahmon. Fallout 4:ssä taitopisteistä on luovuttu, ja SPECIAL-pisteet sekä lisäedut vaikuttavat hahmon ominaisuuksiin. Esimerkiksi vahvempien lukkojen tiirikoimiseen tarvitaan ”Locksmith”-lisäetu. Fallout 4:ssä hahmon kokemustasolla ei ole ylärajaa, mikä mahdollistaa hahmon kehittämisen loputtomiin.
Perks eli lisäedut ovat erikoisominaisuuksia, jotka mahdollistavat pelaajaa ”muovailemaan” pelin sääntöjä samantapaisesti kuin Dungeons & Dragonsissa. Uusi lisäetu valitaan aina joka kolmannen tai neljännen tason jälkeen (Fallout 3:ssa ja 4:ssä saa perkin joka tasolla). Lisäetujen lisäksi pelaaja saa valita myös enintään kaksi erikoislisäetua (traits), kuten vaikkapa erikoislisäedun, joka antaa enemmän toimintapisteitä (action points) pelaajalle, joita käytetään pelissä vuoropohjaisen taistelutilan ollessa päällä. Nämä erikoislisäedut on valittava pelin alussa, mutta jos jossain vaiheessa peliä pelaaja ottaa ”Mutate!”-lisäedun, saa pelaaja tällöin vaihtaa yhden alussa valitsemastaan erikoislisäedusta johonkin toiseen haluamaansa.

# Asetelma 

Pelin tarinassa alkaa vuonna 2077 ydinsota Kiinan ja Yhdysvaltojen välillä näiden taistellessa hupenevista luonnonvaroista. Pelissä jätetään kuitenkin kertomatta, kuka ampui ensimmäisen ohjuksen, sillä tarinan mukaan kukaan ei edes tiedä sitä.
Falloutin maailma on retro-futuristinen ja muistuttaa suuresti 1950-luvun amerikkalaista kulttuuria. Toisen maailmansodan päättymiseen saakka historian aikajana on Falloutin maailmassa sama kuin todellisuudessa, mutta tämän jälkeiset tapahtumat eroavat tosimaailmasta. Ydinvoimasta tulee pääasiallinen energianlähde maailmassa, ja sitä käytetään esimerkiksi autojen voimanlähteenä. Transistori keksitään vasta vuonna 2023, ja esimerkiksi tietokoneet ovatkin erittäin suurikokoisia. Yhdysvallat luopuu vuonna 1969 osavaltioista ja jakautuu 13 useammasta osavaltiosta koostuvaan Commonwealthiin. Tämän seurauksena myös Yhdysvaltain lipun tähtien määrä vähenee 50:stä 13:een. Neuvostoliitto ei hajoa vuonna 1991, vaan säilyy olemassa aina ydinsotaan saakka, vaikkakin se menettää Kiinalle asemansa Yhdysvaltoja vastaan kilpailevana supervaltana.
2050-luvulla öljyvarat alkavat huveta, ja Lähi-idän öljyntuottajamaat nostavat rajusti öljyn hintoja. Öljystä riippuvainen European Commonwealth (Falloutin vastine Euroopan unionille) painostaa Lähi-idän maita alentamaan öljyn hintoja ja aloittaa sotilaallisen hyökkäyksen. Yhdysvallat pysyy konfliktissa puolueettomana, sillä se pystyy tuottamaan itse oman öljynsä. Pian kuitenkin Texasin öljyvarat hupenevat, ja Pohjois-Amerikkaa koettelee suuri energiapula. Moni jäsenmaa vetäytyy konfliktin ratkeisemisessa voimattomasta YK:sta, ja lopulta koko järjestö hajoaa.
Vuonna 2053 Tel Avivissa tapahtuu ydinterrori-isku, ja kaupunki tuhoutuu lähes täysin. Seuraavana vuonna Lähi-idän taisteluissa käytetään rajoitetusti ydinaseita, mistä huolestuneena Yhdysvalloissa käynnistetään Project Safehouse, jonka tarkoituksena on rakentaa suuria pommisuojia eli Vaulteja (suom. holvi) laajamittaisen ydinsodan varalta.
Lähi-idän öljyvarat ehtyvät lopullisesti vuonna 2060. Euroopassa aletaan käydä sisäisiä konflikteja, minkä seurauksena European Commonwealth hajoaa. Vakavista talousvaikeuksista ja energiapulasta kärsivä Kiina miehittää vuonna 2066 Alaskan, ja Yhdysvallat asettaa tämän seurauksena joukkoja Kanadaan, joka myöhemmin liitetään osaksi Yhdysvaltoja. Yhdysvallat saa vuoteen 2077 mennessä vallattua Alaskan takaisin itselleen, mutta aselepoa Kiinan kanssa ei synny. Lopulta resursseista käyty maailmanlaajuinen konflikti eskaloituu 23. lokakuuta 2077 rajoittamattomaksi ydinsodaksi, jossa suurin osa maailman väestöstä kuolee ja järjestäytynyt yhteiskuntarakenne hajoaa täydellisesti. Yhdysvalloissa suuret kaupungit muutamaa poikkeusta (esim. Las Vegas) lukuun ottamatta tuhoutuvat, ja vain harva pääsee turvaan maanalaisiin pommisuojiin.
Ydinsodasta selviytyneet ovat rakentaneet vanhan maailman raunioista kyliä ja muodostaneet omia yhteisöjään. Osa ihmisistä on asustanut ydinsodan ajan niin sanotuissa Vaulteissa, holveissa, jotka ovat massiivisia pommisuojia. Nämä holvit on rakennettu siten, että ihmiset kykenisivät asumaan niissä kymmeniä tai jopa satoja vuosia, odottamaan laskeuman ohi menemistä ja ympäristön radioaktivisuuden normalisoitumista. Holveihin mahtui maksimissaan tuhat ihmistä ilman suurempia ongelmia. Suurin osa Vaulteista oli todellisuudessa niiden kehittäjän, Vault-Tecin testejä, joissa oli asetettu erilaisia haasteita ja eriskummallisia olosuhteita asukkaille. Esimerkiksi erääseen holviin päästettiin vain yksi ihminen, jolle annettiin seuraksi laatikollinen nukkeja. Mies ennen pitkää sekosi, ja lopulta lähti vaeltamaan holvista erämaahan nukkeineen. Erääseen holviin päästettiin kaksituhatta ihmistä, mikä oli reilusti yli holvin kapasiteetin. Jotkin holvit kokeilivat järjestelmällisempää koetta, esimerkiksi eräässä holvissa oli järjestelmät suunniteltu alusta lähtien rikkoutumaan muutamien kuukausien välein, ja vaikka viat olivat korjattavissa se asetti rasitteita asukkaille, ja sillä testattiin ihmisten selviämistä sellaisissa olosuhteissa.
Laskeuma, säteily ja saasteet ovat jättäneet jälkensä myös luontoon. Falloutin maailma onkin täynnä toinen toistaan ihmeellisempiä otuksia. Osa ihmisistäkin on kärsinyt näistä seikoista ja näin ovat mutatoituneet. Ihmismutantteja peleissä on erityyppisiä, kuten keinotekoisesti luotuja supermutantteja ja ympäristön säteilyn vioittamia, niin sanottuja ghouleja. Ghoulit olivat ihmisiä, jotka suuren säteilyannoksen saatuaan muuttuivat murhanhimoisiksi mutanteiksi, joista osa menetti rationaalisen ajattelunsa kun taas pieni osa säilytti sen. Nämä viisaat ghoulit ovat ihmisiä, jotka kykenevät toimimaan normaalisti, mutta ovat ulkomuodoltaan samanlaisia kuin muutkin ghoulit. Ghoulit kestävät loputtomasti säteilyä sekä he ovat käytännössä kuolemattomia. Ghoulit tunnistaa paakkuisesta ihostaan, puuttuvasta nenästään, harvoista hiuksistaan sekä matalasta ja karheasta äänestään.

# Hahmot 

Dogmeat on koira, joka toimii peleissä pelaajan apurina. Dogmeat esiintyy Fallout: New Vegasia lukuun ottamatta kaikissa pääsarjan peleissä, joskin Fallout 2:ssa se on mukana pääsiäismunana. Dogmeat on rodultaan australiankarjakoira ja sillä on heterokromia, mutta Fallout 4:ssä se on saksanpaimenkoira.

# Pelit 

# Pääsarjan pelit 

# Fallout: A Post Nuclear Role Playing Game 

Fallout: A Post Nuclear Role Playing Game on Interplayn vuonna 1997 julkaisema tietokoneroolipeli. Se sijoittuu Yhdysvaltoihin Kalifornian alueelle. Peli alkaa, kun Vault 13:ssa sattuu onnettomuus, jonka seurauksesta vedenpuhdistussiru menee rikki. Kyseisen sirun tarkoituksena oli taata Vaultin asukkaille puhdasta vettä. Pelaajan tehtäväksi annetaan löytää vastaavanlainen siru ulkomaailmasta ennen kuin vesivarastot hupenevat. Aikaa hänellä on 150 vuorokautta. Vault 13:n valvoja ehdottaa aloittamaan etsinnän lähimmästä tietokonearkistoihin rekisteröidystä Vaultista, joka on numeroltaan 15.

# Fallout 2 

Fallout 2 on Interplayn vuonna 1998 julkaisema tietokoneroolipeli. Se sijoittuu edeltäjänsä tavoin Yhdysvaltojen länsirannikolle, San Franciscon pohjoispuolelle, 80 vuotta ensimmäisen osan jälkeen. Pelaajan hahmo on ensimmäisen pelin päähahmon lapsenlapsi ja hänen tehtävänään on pelastaa heimonsa kylä, joka kärsii kuivuudesta. Kylänviisain kertoo pelaajalle esineestä nimeltä G.E.C.K. (Garden of Eden Creation Kit), jonka avulla voidaan muuttaa aavikko viljelykelpoiseksi puutarhaksi. Näitä esineitä annettiin holveihin, jotta ihmiset voisivat aloittaa maanviljelyn saadakseen ruokaa, kun he poistuvat holveista. Kylänviisain kertoo, että tällainen esine voisi löytyä Vault 13:sta.
Fallout 2 on huomattavasti laajempi kuin ensimmäinen osa. Pelin maailma on suurempi ja kaupunkeja on lukuisia erilaisia. Pääjuonen lisäksi pelissä on runsaasti sivutehtäviä. Pelaamista voi jatkaa vaikka pääjuoni olisi saatu päätökseen. Fallout 2 on toteutettu samalla tavalla ja pelimoottorilla kuin ensimmäinen osa, ja peli onkin ulkoisesti samankaltainen. Pelin teosta ja kehittämisestä vastasi ensimmäisen Falloutin tavoin Black Isle Studios.
Alun perin Interplayn Black Isle Studios kehitti Fallout 3:a Van Buren -työnimellä, mutta projekti keskeytyi 8. joulukuuta 2003, kun Black Isle Studios lakkautettiin. Peli sisälsi muun muassa parannellun pelimoottorin, uusia paikkoja, kulkuneuvoja ja muokatun version SPECIAL-järjestelmästä. Tarina poikkesi kahden ensimmäisen osan asetelmasta, ja keskittyikin peliin vangin asemasta. Pelin suunnitelmiin kuului myös se, että siinä olisi ollut mahdollista kuulua eri ryhmiin ja vaikuttaa niiden toimintaan. Van Burenista on saatavilla maaliskuussa 2007 nettiin vuotanut teknologiademo.

# Fallout 3 

Fallout 3 julkaistiin vuonna 2008 kehittäjänään Bethesda Softworks, joka lisensoi oikeudet Fallout-pelisarjaan vuonna 2004. Peli poikkeaa sarjan aikaisemmista osista huomattavasti, sillä isometrisen kuvakulman sijaan peli on kuvattu ensimmäisestä tai kolmannesta persoonasta. Se sijoittuu Yhdysvaltojen pääkaupunkiin, Washingtoniin.

# Fallout: New Vegas 

Fallout: New Vegas on syksyllä 2010 Windowsille, PlayStation 3:lle ja Xbox 360:lle ilmestynyt videopeli, jota oli tekemässä osittain entisestä Black Isle Studiosista koostuva Obsidian Entertainment. Peli ei kuitenkaan ole suora jatko-osa Fallout 3:lle. Se sisältää joitain elementtejä keskeytetystä Van Burenista.

# Fallout 4 

Fallout 4 on Bethesda Softworksin vuonna 2015 julkaisema peli. Peli on samankaltainen kolmannesta tai ensimmäisestä persoonasta kuvattu peli kuin Fallout 3 ja Fallout: New Vegas.

# Spin-offit 

# Fallout Tactics: Brotherhood of Steel 

Fallout Tactics: Brotherhood of Steel (lyhyemmin Fallout Tactics) on 14 Degrees Eastin vuonna 2001 julkaisema kolmas Fallout-sarjan peli ja poikkeaa aiemmista Fallouteista huomattavasti pelityypiltään. Vaikka SPECIAL-järjestelmä on mukana ja muun muassa perkit ja traitit on implementoitu, Fallout Tactics on enemmän taktinen, Jagged Alliancen kaltainen peli, jossa tehtävien ratkaisemisen ja roolipelaamisen sijasta keskitytään vain ja ainoastaan taisteluun. Kuvakulma on aiempien osien tavoin isometrinen.
Fallout Tactics: Brotherhood of Steel sijoittuu ensimmäisen Falloutin jälkeiseen aikaan, jolloin osa Brotherhood of Steelistä jatkaa perääntyvän supermutanttiarmeijan jahtaamista Kalliovuorten yli. Myrskyn seurauksena osa retkikunnasta tekee ilmalaivalla pakkolaskun lähelle Chicagoa ja perustaa sinne tukikohtansa. Pelaaja on Brotherhood of Steel -nimisen veljeskunnan värväämä soturi. Brotherhood of Steel on Yhdysvaltain armeijan jäänteistä syntynyt teknologiaa suojeleva ja kehittävä järjestö, joka pyrkii pitämään sodan jälkeisen maailman kurissa keinoja kaihtamatta, samalla kun tavoittelee omia etujaan. Fallout-sarjan aiemmista osista poiketen Fallout Tacticsissa on myös mahdollista kamppailla reaaliaikaisesti, ottaa erilaisia ajoneuvoja haltuun ja käyttää niitä sekä liikkumiseen että taistelemiseen. Myös moninpeli on mahdollista niin internetissä kuin lähiverkossa.
Fallout Tactics: Brotherhood of Steelissä pelaaja voi värvätä ja varustaa itselleen kuusihenkisen ryhmän erilaisista sotureista. Kokoamallaan ryhmällä pelaaja suorittaa erilaisia tehtäviä juonen edetessä. Tarjolla olevien sotilaiden määrä kasvaa pelin edetessä ja niiden laatu vaihtelee pelaajan karisman mukaan.

# Fallout: Brotherhood of Steel 

Fallout: Brotherhood of Steel (lyhyemmin BoS) on Interplayn ainoastaan konsoleille vuonna 2004 julkaisema Fallout-peli. Pelin päätehtävänä on löytää Brotherhood of Steelin kadoksissa olevat paladiinit. BoS sijoittuu kolmeen eri paikkaan: Carbonin kyliin, Losiin ja Vaultiin. BoS:ssa ei ole NPC-tovereita, jotka auttavat taisteluissa, toisin kuin kaikissa muissa Fallout-sarjan peleissä. Myös muita erilaisuuksia löytyy muihin Fallout-sarjan peleihin verrattuna. BoS:ssä musiikkina toimii eri heavy metal -yhtyeitä, kuten Slipknot ja Killswitch Engage, kun taas sarjan aiemmissa osissa kuultiin muun muassa The Ink Spotsin ja Louis Armstrongin musiikkia. Fallout: Brotherhood of Steel on viimeinen Interplayn julkaisema Fallout-peli.

# Fallout Shelter 

Fallout Shelter on ilmainen mobiilipeli, joka julkaistiin vuonna 2015 iOS- ja Android-laitteille. Myöhemmin Bethesda Softworks julkaisi pelistä Windows-version omassa palvelussaan sekä Xbox Onella pelattavan version. Peli painottuu nimensä mukaisesti oman holvin ja sen resurssien hallintaan. Pelistä julkaistiin vuonna 2018 myös Nintendo Switch-versio.

# Fallout 76 

Fallout 76 on Bethesda Softworksin kehitteillä oleva peli, joka sisältää ainoastaan verkkomoninpelin. Se julkistettiin E3 2018 -tapahtumassa kesäkuussa 2018.

# Lähteet 

# Aiheesta muualla 

Falloutin viralliset kotisivut (englanniksi)
Fallout-wiki (englanniksi)
Suomenkielinen Fallout-wiki
