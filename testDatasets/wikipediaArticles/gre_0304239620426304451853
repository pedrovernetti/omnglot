
## Αρτέμης Ευθύμης

Οι Αρτέμης/Ευθύμης είναι ελληνικό hip hop συγκρότημα που δημιουργήθηκε το 2004 στην Αθήνα. Έχουν κυκλοφορήσει δύο δίσκους και δύο σινγκλς.

# Ιστορία 

# Ως Terror X Crew 

Η πορεία του συγκροτήματος ως Terror X Crew ξεκίνησε το 1992, στην Αθήνα. Ο Αρτέμης και ο Ευθύμης ανέθεσαν στον DJ ALX τη μουσική παραγωγή που θα επένδυε τους "επιθετικούς" στίχους τους. Οι Terror X Crew σημείωσαν μεγάλη επιτυχία και είναι οι πρώτοι στην Ελλάδα που γνωστοποίησαν στο κοινό τα τέσσερα στοιχεία του χιπ χοπ: rap, d-jing, break-dance και graffiti.

# Ως Αρτέμης/Ευθύμης 

Οι δυο MCs, μετά τη διάλυση των Terror X Crew, κι έπειτα από μικρό διάλειμμα, επέστρεψαν με την κυκλοφορία του δίσκου Εγείρεσθε, Άγωμεν Εντεύθεν. Ωστόσο, στη σύνθεση του συγκροτήματος, προστέθηκε και ο DJ Smartie. Ως συγκρότημα οι Αρτέμης/Ευθύμης έχουν πειραματιστεί με διάφορα είδη μουσικής, ξεφεύγοντας από τον χαρακτηριστικό ήχο του χιπ χοπ, για παράδειγμα: electro, μέταλ κτλ, ειδικότερα μετά από την ένταξη κι άλλων μελών το 2006, που πλέον έχουν το σχήμα πλήρους μπάντας.
Επίσης, έχουν αλλάξει και τον τρόπο γραφής τους: πλέον, πολλοί στίχοι τους είναι γραμμένοι στην καθαρεύουσα ακόμα και στα αρχαία ελληνικά. Χαρακτηριστικό είναι πως οι στίχοι των δίσκων του, αναγράφονται, στο εσωτερικό έντυπο, με το ανενεργό πολυτονικό σύστημα. Στους στίχους τους, μεταξύ άλλων, κάνουν αναφορές στο έργο του Αλέξανδρου Παπαδιαμάντη, του Φώτη Κόντογλου, του Νίκου Γκάτσου, του Κώστα Βάρναλη, του Κωστή Παλαμά και άλλων.

# 2004: Εγείρεσθε, Άγωμεν Εντεύθεν 

Το 2004 οι Αρτέμης/Ευθύμης κυκλοφόρησαν το LP Εγείρεσθε, Άγωμεν Εντεύθεν από την FM Records, σε συνεργασία με τον Dj Smartie. Ο τίτλος του άλμπουμ είναι εμπνευσμένος από την Καινή Διαθήκη και συγκεκριμένα από το Κατά Ιωάννην Ευαγγέλιον [ιδ',31]. Επίσης, είναι επηρεασμένος από το Έσσεται Ήμαρ (Ομήρου Ιλιάδα, Ραψωδία Δ-164), με σαφείς αναφορές στην Ελληνορθόδοξη παράδοση και την Αρχαιοελληνική γραμματεία και φιλοσοφία.

# 2007: Ο Διαλεχτός της Άρνησης κι ο Ακριβογιός της Πίστης 

Το 2007 οι Αρτέμης/Ευθύμης κυκλοφόρησαν από την Heaven Music το LP Ο Διαλεχτός της Άρνησης κι ο Ακριβογιός της Πίστης, τίτλος εμπνευσμένος από το ποίημα του Κωστή Παλαμά Ο Γκρεμιστής. O δίσκος κινείται σε πιο rapcore και numetal ρυθμούς, πρωτόγνωρους για την ελληνική rap μουσική, καθώς το συγκρότημα πλαισιώνεται με live μπάντα (τύμπανα, κιθάρες, μπάσα) από μουσικούς με «βαριά ένσημα» στο χώρο του ελληνικού metal: Λ. Κριτσιμάς, Δ. Κουτσούκης και Λ. Πετρόπουλος. Αίσθηση προκαλεί η αναφορά σε πνευματικές προσωπικότητες (λιγότερο ή περισσότερο γνωστές) της χώρας μας όπως ο Νίκος Γκάτσος, ο Φώτης Κόντογλου, ο Αλέξανδρος Παπαδιαμάντης, ο Κωστής Παλαμάς, ο Περικλής Γιαννόπουλος, ενώ χαρακτηριστική είναι και η γραφή των στίχων στο booklet του cd σε σύστημα πολυτονικό.

# Μέλη 

Αρτέμης Φανουργιάκης
Ευθύμης Μπίλιος

# Δισκογραφία 

Singles

Όπως πρώτα/Ωδή εις το Γκούτσι φόρεμα (2004)
Έτσι είναι, γιατί έτσι πάει (2006)Μουσικά videos

Όπως Πρώτα (2004)
Δικά Μας Παιδιά (2004)
Έτσι Είναι, Γιατί Έτσι Πάει (2006)
Ρίμες Απ' Ατσάλι-Ρυθμοί Μεγάλοι (2007)
Οι Στίχοι Μας Ποτέ Δε Σταματάνε (2007)Συμμετοχές

Αυστηρά για MC's (του άλμπουμ των Σκιών Σημεία των Καιρών) (2006)
Καν'το Δικό Σου (Mad VMA 2008) ft. Ευτυχία Μητρίτσα

# Πηγές 

2010:Αρτέμης-Mash up Sessions I (Σταμάτης Σπανουδάκης) [Δελτίο Τύπου]: http://www.hiphop.gr/page/2344
2012:Αρτέμης-Λυκόσχημος Αμνός [Δελτίο Τύπου]: http://www.hiphop.gr/page/2869

# Παραπομπές 

# Εξωτερικοί σύνδεσμοι 

Αρτέμης στο Facebook
Ιστοσελίδα Ευθύμη
