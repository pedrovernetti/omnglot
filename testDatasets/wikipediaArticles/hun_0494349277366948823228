
## Bors (Románia)

Bors (románul Borș) falu Romániában, Bihar megyében.

# Fekvése 

A Bihari-síkon, a nagyváradi vasútvonal mellett, Biharpüspökitől nyugatra, a román-magyar határ mellett fekvő település. Itt található az egyik legjelentősebb romániai közúti határátkelő a magyarországi Ártánd felé. Az E60-as európai út áthalad rajta, valamint itt végződik a romániai útszámozás szerinti 1-es főút (a borsi határátkelő a 642-es kilométernél található).

# Története 

Bors község már a 13. században említve van a váradi regestrumban, Bursa néven.
E településről vették eredetüket a Sártivánvecse nemzetségből származó Borsi család tagjai, melyek 1505-ig voltak a település földesurai.
1505-től Bors egy része a káptalan birtokába került, s birtokában volt még az 1900-as évek elején is.
1552-ben Szentiványi Ferenc lett a település földesura, később pedig az egész község a nagyváradi 1. sz. püspök és a káptalan birtokába került.
Ide tartozott Nagy-Zomlin puszta is, mely régen egyházas község volt.
1374-ben Nagy-Zomlin a váradi székes káptalan birtoka volt. Egyházának romjai láthatóak voltak még az 1900-as évek elején is.
A trianoni békeszerződés előtt Bihar vármegyéhez tartozott.
1910-ben lakosainak száma 1014 volt, 100% magyar nemzetiségű lakossággal.
A település egy kisebb, Nagyzomlinpuszta nevű része 274 magyar lakossal trianon után is Magyarország része maradt.

# Népesség 

2011-ben lakosainak száma 1306, ebből 1104 magyar anyanyelvű. A község népessége 3946 fő, magyar 3434, román 430.

# Nevezetességek 

Református temploma a 17. század elején épült.
Az A3-as autópálya utolsó lejárata is itt lesz majd fellelhető.

# Testvérvárosai 

 Jászfényszaru, Magyarország

# Jegyzetek 

# Források 

Bihar vármegye és Nagyvárad. In Magyarország vármegyéi és városai: Magyarország monografiája. A magyar korona országai történetének, földrajzi, képzőművészeti, néprajzi, hadügyi és természeti viszonyainak, közművelődési és közgazdasági állapotának encziklopédiája. Szerk. Borovszky Samu. Budapest: Országos Monografia Társaság. 1901.
