
## Kookossaari

Kookossaaret, myös Keelingsaaret, on Australian hallitsema territorio Intian valtameressä.

# Maantiede 

Kookossaaret ovat saaristo Intian valtameressä, 3 685 kilometriä länteen Australian Darwinin kaupungista ja noin 900 kilometriä lounaaseen Australialle kuuluvasta Joulusaaresta. Saariryhmään kuuluu kaksi koralliatollia, 26 saaresta koostuva eteläinen atolli ja 24 kilometriä pohjoiseen oleva North Keeling. Saariston kokonaispinta-ala on 14 neliökilometriä. Eteläisellä atollilla on saariston pääsaaret. Sen suurin saari on noin 10 kilometrin pituinen West Island. Saaret on matalia, ja korkein kohta on kuusi metriä merenpinnan tason yläpuolella.Kookossaarten ilmasto on kuuma ja kostea. Lämpötila on 25–29 astetta ja vuosittainen sadanta 1 970 millimetriä. Sykloneja voi iskeä saarille erityisesti vuoden alussa.Saariston kasvillisuutta hallitsevat kookospalmut, joita viljeltiin aiemmin kopran takia. Ruohoja kasvaa puolestaan alakerroksessa. Kookossaarilla ei ole alkuperäisiä maanisäkäslajeja, mutta saarilla on runsaasti merilintuja ja maarapuja. Kookossaaret on monien muuttolintujen levähdyspaikka, sillä se on ainoa maa-alue noin 900 kilometrin säteellä. Yksi punajalkasuulan suurimmista pesimäpopulaatioista on North Keelingillä. Muita usein nähtäviä lintulajeja ovat ruskosuula, naamiosuula, ruskotiira, keijutiira, fregattilinnut, australianyöhaikara ja korallihaikara. Saarten ainoa kotoperäinen lintu on itkuluhtakanan alalaji.North Keelingille ja sitä ympäröiviin vesiin perustettiin vuonna 1995 Pulu Keelingin kansallispuisto.

# Historia 

Kookossaaret eivät olleet asuttuja, kun englantilainen merenkulija William Keeling näki ne ensimmäisenä eurooppalaisena. Hollantilainen kartta vuodelta 1659 käyttää saarista nimeä Kookossaaret (Cocos Eylanden). Sen sijaan vuodelta 1703 peräisin oleva brittikartta käyttää saarista nimeä Keeling-saaret (Keeling Islands).
Ensimmäisen asutuksen perusti 1826 Alexander Hare, joka toi saarille malaijihaareminsa ja orjia. John Clunies-Ross puolestaan saapui syrjäisille korallisaarille 1827 ja perusti saarelle siirtokunnan malaijilaisen työväkensä kanssa. Kahdella atollilla Clunies-Ross alkoi valmistaa kopraa. Sato oli hyvä ja ilmasto oli suotuisa. Hän jäi asumaan saarille ja saaristo kuului Clunies-Ross-perheen omistukseen 1800-luvun alkupuolella.
Kookossaaret liitetiin vuonna 1857 Brittiläiseen imperiumiin, ja ne asetettiin Brittiläisen Ceylonin kuvernöörin alaisuuteen. Kuningatar Viktoria palautti saaret Clunies-Rossin suvulle ikiajoiksi 1886.lähde? Singaporen siirtomaan hallintaan Kookosaaret liitettiin vuonna 1903. Toisen maailmansodan aikana vuonna 1942 eräät saarella toimineet ceylonilaiset sotilaat ryhtyivät kapinaan yrittäen saattaa saaret Japanin valtaan. Kapina kuitenkin kukistettiin nopeasti.
23. marraskuuta 1955 saarten hallinta siirrettiin Australialle. Vuonna 1978 Australia teki kauppakirjan saarten ostosta Clunies-Rossin perheeltä, lukuun ottamatta taloa ja maita, jolloin saarista tuli Australian ulkoinen territorio. Paikalliset asukkaat saivat jonkin verran autonomiaa saarten hallinnassa.
Australia solmi vuonna 1991 Kookossaarten johtajien kanssa yhteisymmärryspöytäkirja, jossa määriteltiin muun muassa, miten saaren elintaso saataisiin nostettua Australian emämaan elintasoa vastaavaksi. Clunies-Rossit puolestaan myivät vuonna 1993 loput omistuksensa Home Islandilla.

# Politiikka 

Kookossaaret ovat Australian hallinnossa oleva territorio, josta vastaa infrastruktuurin, liikenteen, kaupunkien ja aluekehityksen ministeriö. Hallintovirkamiehen (engl. Administrator) nimittää Australian kenraalikuvernööri. Hallintovirkamies on Joulusaaren kanssa yhteinen, ja hänen tehtäviinsä kuuluu olla saarilla ministerin edustaja, pitää yhteyttä keskushallitukseen sekä edistää siellä saarelaisten asioita ja mahdollistaa erilaisten aluejärjestöjen toimintaa. Vuonna 2017 kolmivuotiselle kaudelle valittiin Natasha Griggs.Kookossaarten kunnallishallinnosta vastaa Shire of Cocos, joka perustettiin vuonna 1992. Kunnanvaltuustossa on seitsemän vaaleilla valittua jäsentä.

# Talous 

Kopran tuotanto ja vienti on Kookossaarten tärkein elinkeino. Saarilla harjoitetaan myös kalastusta ja saarelaisilla on omia puutarhoja, mutta suurin osa ruokatarpeista, polttoaineesta ja kulutustavarata joudutaan tuomaan muualta.

# Väestö 

Kookossaarilla oli vuoden 2016 väestönlaskennassa 544 asukasta. Väestöstä 16,6 prosenttia on malaijitaustaisia. Seuraavaksi suurimmat ryhmittymät ovat australialaiset, indonesialaiset, englantilaiset ja jaavalaiset. Home Islandilla asuu noin neljä viidesosaa auskkaista ja loput West Islandilla, jonka asukkaista suurin osa on lyhytaikaisella pestillä ylläpitämässä julkishallintoa ja kopraviljelmiä.Saarelaisista malaijia puhui vuonna 2016 kotonaan 69,6 prosenttia väestöstä ja englantia 22,2 prosenttia väestöstä. Islamia kannatti 75,0 prosenttia kookossaarelaisista. Anglikaanien osuus oli 3,5 prosenttia ja katolisten osuus 1,5 prosenttia. Uskonnottomia oli 13,4 prosenttia asukkaista.

# Lähteet 

# Aiheesta muualla 

 Kuvia tai muita tiedostoja aiheesta Kookossaaret Wikimedia CommonsissaKookossaarten shiren kotisivut (englanniksi)
Kookossaarten vierailijakeskus (englanniksi)
