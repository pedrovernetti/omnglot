
## Καζέρτα (επαρχία)

Η επαρχία της Καζέρτας (ιταλικά: Provincia di Caserta) είναι επαρχία στην περιφέρεια της Καμπανίας στην Ιταλία. Η έκτασή της είναι 2.639 τ.χλμ και ο πληθυσμός της φτάνει τους 901.420 (2008) κατοίκους. Έδρα της επαρχίας είναι η πόλη της Καζέρτας (Caserta). Συνολικά, η επαρχία αριθμεί 104 δήμους. 
Συνορεύει βορειοδυτικά με την περιφέρεια του Λάτσιο (επαρχία της Λατίνα και επαρχία του Φροζινόνε), βόρεια με την περιφέρεια του Μολίζε (επαρχία της Ισέρνια και επαρχία του Καμπομπάσο), ανατολικά με την επαρχία του Μπενεβέντο, νότια με αυτήν της Νάπολης ενώ νοτιοδυτικά βρέχεται από την Τυρρηνική θάλασσα. 
Η επαρχία της Καζέρτας αναφέρεται στην σειρά Οι Σοπράνος ως ο τόπος καταγωγής της Δρ. Τζένιφερ Μέλφι, της Ιταλοαμερικανίδας ψυχιάτρου του Τόνι Σοπράνο. 

# Ιστορία 

Η περιοχή της επαρχίας της Καζέρτας αποτελούσε τμήμα του Βασιλείου της Νεάπολης και του Βασιλείου των δυο Σικελιών.
Το 1863 διασπάστηκε από την επαρχία μέρος της κοιλάδας του Βολτούρνο, το οποίο ενσωματώθηκε στην περιφέρεια του Μολίζε (που συνέπιπτε τότε με την επαρχία του Καμπομπάσο), την σημερινή επαρχία της Ισέρνια. Ένα άλλο τμήμα, της Βάλλε Καουντίνα, χωρίστηκε στην τότε νεοϊδρυθείσα επαρχία του Μπενεβέντο και την επαρχία του Αβελλίνο.
Το 1927 ο Μπενίτο Μουσολίνι, εξαιτίας κάποιας διαμάχης με κατοίκους της Καζέρτας, αποφάσισε τη διάλυση της επαρχίας. Ένα μέρος της ενσωματώθηκε στην επαρχία της Ρώμης, ένα άλλο στην τότε ιδρυθείσα επαρχία του Φροζινόνε, η κοιλάδα του Βολτούρνο μοιράστηκε στις επαρχίες του Μπενεβέντο και του Καμπομπάσο και το υπόλοιπο, συμπεριλαμβανομένης της πόλης της Καζέρτας, ενσωματώθηκε στην επαρχία της Νάπολης. Το 1934 το τμήμα που ανήκε στην επαρχία της Ρώμης πέρασε στην επαρχία της Λιττόρια (επαρχία της Λατίνα από το 1946).

Το 1945 ιδρύθηκε η σημερινή επαρχία της Καζέρτας, πολύ μικρότερη ωστόσο σε σχέση με το παρελθόν, ανακτώντας το τμήμα που είχε περιέλθει στην επαρχία της Νάπολης, εκτός από ένα μικρό κομμάτι, τους δήμους της κοιλάδας του Βολτούρνο που ανήκαν στις επαρχίες του Μπενεβέντο και του Καμπομπάσο. Ένα τμήμα παρέμεινε στην επαρχία του Φροζινόνε και την επαρχία της Λατίνα και άρα στο Λάτιο, παρ' ότι έχει στενούς πολιτισμικούς και ιστορικούς δεσμούς με την Καμπανία. 

# Κύριοι Δήμοι 

# Εξωτερικοί σύνδεσμοι 

Επίσημο Blog της επαρχίας της Καζέρτας (Ιταλικά)
