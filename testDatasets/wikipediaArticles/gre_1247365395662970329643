
## Κρίση πανικού

Η κρίση πανικού είναι μια αιφνίδια περίοδος έντονου άγχους, ψυχολογικής διέγερσης, φόβου, στομαχικών διαταραχών και αδιαθεσίας που σχετίζεται με μια ποικιλία σωματικών και νοητικών συμπτωμάτων. Υπολογίζεται ότι μέχρι 4% του πληθυσμού υποφέρει από σοβαρές και συχνές κρίσεις πανικού ενώ στις γυναίκες η πάθηση είναι δύο έως τρεις φορές συχνότερη σε σύγκριση με τους άνδρες. Η εμφάνιση των επεισοδίων τυπικά είναι απότομη, ενώ μπορεί να μην υπάρχει κάποια συγκεκριμένη αιτία, ωστόσο υπάρχουν και οι κρίσεις πανικού που εμφανίζονται πάντοτε κάτω από συγκεκριμένες καταστάσεις (π.χ. όταν κάποιος είναι σε κάποιο μέρος με πολύ κόσμο-αγοραφοβία) ενώ πολλές φορές ο φόβος ότι θα επέλθει μια κρίση πανικού, είναι ικανός από μόνος του να προκαλέσει τα συμπτώματα της κρίσης. 
Οι κρίσεις πανικού επηρεάζουν τον κάθε άνθρωπο διαφορετικά. Άτομα που έχουν βιώσει στο παρελθόν κάποια κρίση πανικού μπορούν μερικές φορές να "αντέξουν" την κρίση χωρίς να παρουσιάσουν εξωτερικά συμπτώματα, ενώ σε αντίθεση άτομα που βιώνουν την κρίση για πρώτη φορά μπορεί να πιστέψουν πως παθαίνουν έμφραγμα ή νευρικό κλονισμό.

# Συμπτώματα 

Τα συνηθέστερα συμπτώματα της κρίσης πανικού είναι έντονος φόβος, άγχος, πανικός, αίσθημα επέλευσης τρέλας, αίσθημα απώλειας ελέγχου και επερχόμενου θανάτου. Ωστόσο υπάρχουν ακόμα μερικά συμπτώματα που μπορεί να βιώσει κάποιος:

Τρέμουλο
Αυξημένη εφίδρωση
Πόνος στο στήθος
Ταχυκαρδία
Δύσπνοια
Αίσθημα ασφυξίας
Αίσθημα πνιγμού
 Φόβο ότι θα χάσετε τον έλεγχο ή φόβο επερχόμενης τρέλας
Ναυτία
Κράμπες
Αποπραγματοποίηση (αίσθημα μη πραγματικού) ή αποπροσωποποίηση (ότι αποσπάστε από τον ίδιο τον εαυτό σας)
Ζάλη
Μουδιάσματα ή μυρμηγκιάσματα στα χέρια
Ρίγος ή εξάψεις
Αίσθημα αδυναμίας και τάση λιποθυμίας
Κλάμα με λυγμούς
Υψηλή αρτηριακή πίεση

# Θεραπεία 

Τα φάρμακα που χρησιμοποιούνται συχνότερα για τη θεραπεία των κρίσεων πανικού είναι τα αντικαταθλιπτικά. Θεωρούνται φάρμακα εκλογής. Τα πιο συχνά χρησιμοποιούμενα είναι τα αντικαταθλιπτικά που δρουν στο σύστημα της σεροτονίνης και κυρίως οι εκλεκτικοί αναστολείς επαναπρόσληψης σεροτονίνης (SSRIs) όπως η φλουοξετίνη, η σερτραλίνη, η παροξετίνη, η σιταλοπράμη και το εναντιομερές της η s-σιταλοπράμη, ενώ λιγότερο συχνά χρησιμοποιούνται φάρμακα με διπλή αναστολή επαναπρόσληψης (SNRIs) όπως η βενλαφαξίνη. Τις πρώτες εβδομάδες της θεραπείας θέση έχουν και οι βενζοδιαζεπίνες και συχνά προτιμούνται η αλπραζολάμη, η λοραζεπάμη, η βρωμαζεπάμη και η κλοναζεπάμη. 
Υπάρχουν αρκετές εναλλακτικές τεχνικές για την αντιμετώπιση των συμπτωμάτων των κρίσεων πανικού, σε πρώτο στάδιο είναι οι τεχνικές χαλάρωσης και η διαφραγματική αναπνοή — Ανασαίνει κάποιος αργά από τη μύτη χρησιμοποιώντας το διάφραγμα και την κοιλιά. 
Η ψυχοθεραπεία αποτελεί μία μέθοδο αντιμετώπισης των κρίσεων πανικού. Ο συνδυασμός φαρμάκων και ψυχοθεραπείας προσφέρει υψηλά ποσοστά επιτυχίας. Χρησιμοποιείται κυρίως η γνωσιακή συμπεριφορική ψυχοθεραπεία.

# Πηγές 

Κρίσεις πανικού: Αυτά που πρέπει να ξέρετε
Κρίσεις Πανικού & η Αντιμετώπιση τους
Mayo Clinic: Panic attacks and panic disorder

# Εξωτερικοί σύνδεσμοι 

Κρίσεις πανικού, Διαταραχή Πανικού
Ελληνική Διπολική Οργάνωση (ΕΔΟ)
