
## Dave Holland (rumpali)

David (Dave) Holland (5. huhtikuuta 1948 Wolverhampton, Staffordshire, Iso-Britannia – 16. tammikuuta 2018 Lugo, Espanja) oli englantilainen rumpali, joka muistetaan Trapeze- ja Judas Priest -yhtyeiden rumpalina. 
Vuonna 1968 sessiorumpalina toiminut Holland liittyi Finders Keepers -nimiseen yhtyeeseen, johon liittyivät myös kitaristi Mel Galley ja basisti-laulaja Glenn Hughes. Vuonna 1970 yhtyeen nimeksi tuli Trapeze. Funk-vaikutteinen, voimatriona (Galley, Hughes, Holland) toiminut yhtye sai suosiota ja läpimurto Pohjois-Amerikassa oli hyvin lähellä, kunnes Hughes sai tarjouksen liittyä Deep Purpleen vuonna 1973. Yhtye jatkoi uudella basistilla vielä muutaman vuoden kunnes hajosi. 
Trapezen jälkeen Holland toimi sessiorumpalina vuoteen 1979 asti, jolloin sai kutsun Judas Priestin uudeksi rumpaliksi. Priest nousi 1980-luvulla suureen suosioon ja yhdeksi suurimmista heavy metal -yhtyeistä. Holland oli mukana aina vuoteen 1989 asti, kunnes erosi, koska hän oli väsynyt yhtyeen jatkuvaan keikkailuun. Priestin jälkeen Holland toimi sessiorumpalina, kiersi uudelleenkootun Trapezen kanssa sekä opetti rumpujensoittoa. 
Holland vangittiin vuonna 2004 alaikäisen rumpuoppilaansa raiskaamisesta. Holland kiisti syyllisyytensä, mutta hän sai kahdeksan vuoden vankeustuomion.

# Lähteet 

