
## Απλές Ασκήσεις στον Υπαρξισμό

Οι Απλές Ασκήσεις στον Υπαρξισμό είναι ο τέταρτος και τελευταίος δίσκος των Κόρε. Ύδρο.. Ηχογραφημένος ζωντανά στο στούντιο του συγκροτήματος στην Κέρκυρα, με πυρήνα το δημιουργικό δίδυμο Δημητριάδη - Μακρή και τρεις νέους συνεργάτες τους, κυκλοφόρησε στις 29 Απριλίου του 2013 σε CD και τον Οκτώβριο του ίδιου έτους σε διπλό 10ιντσο LP από την Inner Ear. Ο δίσκος γνώρισε άμεσα μεγάλη καλλιτεχνική επιτυχία, με την εμφάνιση των Κόρε. Ύδρο. στο γεμάτο Gagarin 205, μερικές μέρες μετά την αρχική κυκλοφορία του (18 Μαΐου 2013), να κλείνει με εντυπωσιακό τρόπο έναν μεγάλο κύκλο για το συγκρότημα. 

# Λίστα Κομματιών 

"Όταν Έρχονται οι Τέκτονες" – 2:16
"Τα Βράδια της Κρίσης" – 3:12
"Ποτέ δεν Ήμουν Μόνος Τελικά" – 3:35
"Χωριστός Βίος" – 3:55
"Ο Δρόμος Μου για Σένα" – 5:27
"Χάδια" – 4:20
"Μια Ανοιχτή Πληγή" – 3:19
"Πένθος για το Τέλος του Καλοκαιριού(;) ή Οι Τελευταίες Ώρες ή Τ' Απομεινάρια μιας Σχέσεως" – 4:14
"Ο Σατανάς της Γειτονιάς" – 4:08
"Ζεστασιά πριν το Τέλος" – 3:55
"Συμφιλίωση" – 5:38
"Η Παλαιότητα" – 3:17
"Τραγούδι με Ανάστροφο Μήνυμα" – 5:08Το τραγούδι "Χάδια" είναι το μοναδικό τραγούδι του δίσκου που δεν συνυπογράφει ως δημιουργός ο Π.Ε. Δημητριάδης, ενώ αντιστοίχως το τραγούδι "Η Παλαιότητα" δεν συνυπογράφεται από τον Αλέξανδρο Μακρή. Από το τελευταίο αυτό τραγούδι προέρχεται το όνομα του επόμενου σχήματος του Δημητριάδη (Τα Παιδιά της Παλαιότητας). Στον δίσκο αυτό ο Μακρής για πρώτη φορά αναλαμβάνει και ρόλο βασικού ερμηνευτή ("Χωριστός Βίος", "Χάδια"), αλλά και στιχουργού ("Χάδια").

# Σημαντικότερες διακρίσεις 

Το τραγούδι "Τα Βράδια της Κρίσης", που ακούστηκε περισσότερο μέσα από τις Απλές Ασκήσεις στον Υπαρξισμό, ψηφίστηκε τραγούδι της χρονιάς από τη συντακτική ομάδα του Avopolis Music Network, με τον δίσκο να βρίσκεται στην 3η θέση της αντίστοιχης λίστας του site. Στο επετειακό 100ό τεύχος του μουσικού περιοδικού Sonik οι Απλές Ασκήσεις στον Υπαρξισμό βρέθηκαν στην 78η θέση της λίστας “Τα 100 ελληνικά άλμπουμ της Sonik δεκαετίας”, ενώ "Τα Βράδια της Κρίσης" στην 1η θέση της αντίστοιχης λίστας.

# Διένεξη με επίκεντρο τον δίσκο και διάλυση του συγκροτήματος 

Λιγότερο από έναν χρόνο μετά την κυκλοφορία του δίσκου, κατά τη διάρκεια μιας περιοδείας με 5 sold out εμφανίσεις (15-19 Ιανουαρίου 2014), αλλά χωρίς τη συμμετοχή του Αλέξανδρου Μακρή, o Π.Ε. Δημητριάδης προανήγγειλε αναπάντεχα τη διάλυση των Κόρε. Ύδρο., η οποία και ανακοινώθηκε από την επίσημη ιστοσελίδα του συγκροτήματος στις 21 Ιανουαρίου. Μάλιστα, ο ίδιος ο frontman των Κόρε. Ύδρο., σε συνέντευξή του λίγες μέρες μετά (25 Ιανουαρίου) αποκάλυψε την παράλληλη ύπαρξη του νέου του σχήματος, «καθώς οι εξελίξεις στους ΚΥ ήταν προδιαγεγραμμένες εδώ και αρκετούς μήνες», ενώ σε μεταγενέστερη συνέντευξή του (Απρίλιος 2016) ανέφερε ότι η προσωπική και καλλιτεχνική του σχέση με τον Μακρή είχε φτάσει στα όριά της πολύ πριν από τον τελευταίο δίσκο του συγκροτήματος.

# Παραπομπές 

# Εξωτερικές συνδέσεις 

Οι Απλές Ασκήσεις στον Υπαρξισμό στο Discogs
Οι Απλές Ασκήσεις στον Υπαρξισμό στο MusicBrainz
Οι Απλές Ασκήσεις στον Υπαρξισμό στο YouTube
Η επίσημη δισκογραφία των Κόρε. Ύδρο.
