
## Οίτυλο

Το Οίτυλο (παλιότερα: Οἴτυλον) είναι χωριό της Μάνης, στο νομό Λακωνίας. Βρίσκεται περίπου στην ίδια θέση με την άλλοτε ακμάζουσα ελληνική πόλη της αρχαιότητας. 

# Το Οίτυλο στον Όμηρο 

Η σημασία και η αίγλη της πόλεως ήταν ισότιμη με όλες τις υπόλοιπες της Λακεδαίμονος που αναφέρονται στην Ιλιάδα από τον Όμηρο.
Στη συγκεκριμένη δε περιοχή είναι η κυρίαρχη πόλη μαζί με την Λας.

Οἳ δ᾽ εἶχον κοίλην Λακεδαίμονα κητώεσσαν,
Φᾶρίν τε Σπάρτην τε πολυτρήρωνά τε Μέσσην,Βρυσειάς τ᾽ ἐνέμοντο καὶ Αὐγειὰς ἐρατεινάς,οἵ τ᾽ ἄρ᾽ Ἀμύκλας εἶχον Ἕλος τ᾽ ἔφαλον πτολίεθρον,
οἵ τε Λάαν εἶχον ἠδ᾽ Οἴτυλον ἀμφενέμοντο,
ΙΛΙΑΔΟΣ - ΡΑΨΩΔΙΑ Β΄(στίχοι : 581-585)

# Το Οίτυλο μέσα από τούς περιηγητές 

Από το Στράβωνα αναφέρεται με το όνομα Βοίτυλο, σαν σημαντική πόλη μαζί με την Ψαμμαθούντα και την Ασίνη. Και ο Παυσανίας αναφέρει πως ήταν μια από τις κυριότερες πόλεις του «Κοινού των Ελευθερολακώνων». Ο Παυσανίας, κατά την περιήγησή του στην Λακωνία, έφθασε στη Λας και κατόπιν στην Πύρριχο και Τευθρώνη, τον σημερινό Κότρωνα. Η περιήγησή του στη συνέχεια έγινε διά θαλάσσης, λόγω της γεωγραφικής ιδιαιτερότητας της περιοχής, για να αποβιβασθεί στο Οίτυλο. Αφού παραθέτει αρκετά στοιχεία για την πόλη, συνεχίζει οδικώς προς τη Μεσσηνία. Διασώζονται ερείπια αρχαίων μνημείων και επιγραφές, ιδιαίτερα γύρω από την παραλία, όπου θεωρείται πως υπήρχε ναός του Σεράπιδος.
Ακόμη ένας περιηγητής, ο Ciriaco de'Pizzicolli, περισσότερο γνωστός σαν Κυριάκος από Ανκόνα, την επισκέφθηκε το 1447 μ.Χ. και φιλοξενήθηκε σε αυτήν από τον Ιωάννη Παλαιολόγο. Στις 15 Οκτωβρίου του 1447 μ.Χ αποβιβάσθηκε στο Οίτυλο ερχόμενος από την Κορώνη με πλοίο που καπετάνιος του ήταν ο Ιωάννης Ρουσέας από το χωριό Δρυ (Δρυαλός). Στη συνέχεια περιηγήθηκε σχολαστικά όλη την περιοχή της Μάνης και μας παραθέτει σημαντικά στοιχεία για τις πόλεις και τη ζωή των κατοίκων.

# Προσωπικότητες 

Λυμπεράκης Γερακάρης (1644 - 1710), κουρσάρος στην υπηρεσία των Βενετών και των Οθωμανών.
Ηλίας Σαλαφατίνος (1780/82 - 1858), αγωνιστής της Ελληνικής Επανάστασης.
Παύλος Ραζέλος (1857 - 1929), στρατιωτικός και πολιτικός.
Σωτήρης Πέτρουλας (1943 - 1965), μέλος της Νεολαίας Λαμπράκη που δολοφονήθηκε κατά τη διάρκεια διαδήλωσης.

# Πηγές 

«Στράβωνος Πελοποννησιακά», εκδόσεις Κάκτος
«Ιστορία Μάνης», του Ανάργυρου Κουτσιλιέρη, εκδόσεις Παπαδήμα
«Παυσανίου Λακωνικά», του Iωάννη Β.Βίγλα, εκδόσεις Μοριάς
«Πληθυσμοί και οικισμοί της Μάνης 15ος-19ος αιώνας» τού Κώστα Κόμη, Πανεπιστήμιο Ιωαννίνων.
«Cyriec of Ancona: Later travels» edited and translated by Edward W. Bodnar)Γεννάδειος Βιβλιοθήκη.
«Ιστορία Μάνης», τού Ανάργυρου Κουτσιλιέρη εκδόσεις Παπαδήμα.

# Εξωτερικοί σύνδεσμοι 

Δήμος Οιτύλου
Δήμοι Μάνης
Πύρριχος-Λάς-Οίτυλο
Οδηγός για το Οίτυλο Λακωνίας Μάνης
