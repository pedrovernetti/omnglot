
## Αναστάσης Βιστωνίτης

Ο Αναστάσης Βιστωνίτης (Κομοτηνή 1952 - ) είναι σύγχρονος Έλληνας ποιητής, αρθρογράφος, δοκιμιογράφος και μεταφραστής. Το πραγματικό του επώνυμο είναι Παπαδόπουλος. Έργα του έχουν μεταφραστεί σε είκοσι γλώσσες. Πέντε ποιητικά βιβλία του κυκλοφορούν στις ΗΠΑ, τη Γερμανία, τη Σλοβενία, την ΠΓΔΜ και το Ισραήλ κι ένα πεζογραφικό στη Σερβία.

# Βιογραφικά στοιχεία 

Ο Βιστωνίτης γεννήθηκε το 1952 στην Κομοτηνή. Σπούδασε πολιτικές και οικονομικές επιστήμες στο Πάντειο Πανεπιστήμιο της Αθήνας. Εργάστηκε σε εκδοτικούς οίκους της Θεσσαλονίκης και της Αθήνας. Διετέλεσε γενικός γραμματέας της Εταιρείας Λογοτεχνών Θεσσαλονίκης (1980-1983). Το 1983 μετακόμισε στις Η.Π.Α., όπου και έμεινε για πέντε χρόνια. Εκεί εργάστηκε ως πολιτικός συντάκτης και αρχισυντάκτης της ελληνοαμερικανικής εφημερίδας Πρωινή της Νέας Υόρκης. Έχει γράψει άρθρα στις εφημερίδες Η Καθημερινή, Η Αυγή, Το Βήμα, όπου γράφει και σήμερα, στο περιοδικό Νέα Πορεία και σε πολλά άλλα έντυπα στην Ελλάδα και στο εξωτερικό. Υπήρξε επίσης Διευθυντής σύνταξης του περιοδικού Ανοιχτό Βιβλιοπωλείο (1992). Το 1996 ήταν επιμελητής (General Editor) του Φακέλου Υποψηφιότητας (Gandidature file) με τον οποίο η Αθήνα κέρδισε τους Ολυμπιακούς αγώνες το 2004. Από το 1996 ως τον Μάιο του 2001 υπήρξε μέλος του Διοικητικού Συμβουλίου της Ομοσπονδίας Ευρωπαίων Συγγραφέων (European Writers' Congress) ενώ το 2003 έγινε Αντιπρόεδρος του συμβουλίου, όπου παρέμεινε ως το 2008. Διετέλεσε μέλος του Δ.Σ. της Εταιρείας Συγγραφέων από το 1994 ως το 1996 και αντιπρόεδρός της από το 1996 ως το 1997. 

# Έργο 

Το 1970 έγραψε το πρώτο του έργο με τίτλο Σονέτα. Ο Βιστωνίτης παρουσιάστηκε σχετικά πρώιμα στα γράμματα, με ποιήματα ελλειπτικά στη μορφή, μεγάλης συναισθηματικής έντασης, αλλά και εντυπωσιακά ώριμα ως προς τη συνειδητοποίηση και τη γνώση του τοπίου των εσωτερικών αναζητήσεων. Η πυκνή σύνθεση αυτού του ψυχικού τοπίου και η έκφραση του με μία γλώσσα ρυθμική αλλά και στοχαστική τονίζει και υπογραμμίζει, επίσης το πρώιμο καταστάλαγμα ως προς το είδος της ποίησης που προτιμούσε. 
Μετά το 1980, διάστημα κατά το οποίο ζούσε στις Η.Π.Α. και ήρθε σε επαφή με την αμερικανική ποίηση, το έργο του πήρε μια άλλη τροπή. Η γλώσσα έγινε πλαστικότερη, οι εικόνες λιγότερο σκοτεινές και τα ρυθμικά στοιχεία πλουτίστηκαν ακόμα περισσότερο. Η συνεχής υπόμνηση του Βιστωνίτη ότι ο κόσμος κυριαρχείται από τις αμφίπλευρες, αντιθετικές έννοιες του γήινου και του ουράνιου, του ζωώδους και του θεϊκού, του ονειρικού και του χθόνιου (απτό παράδειγμα οι τίτλοι των περισσότερων συλλογών του) συμβαδίζει με τη ρομαντική του αντίληψη για την «ιερότητα» της ποίησης, την ικανότητά της να επικοινωνεί διαισθητικά και τη μυστική ανταπόκρισή της στα αιτήματα του ανθρώπου. Τα γνωρίσματα της ποίησης του Βιστωνίτη, η σφοδρά αρνητική της διάθεση απέναντι στο κοινωνικό περιβάλλον, το ελεγχόμενα δραματικό συναίσθημα, αλλά και η νοσταλγική της μνήμη για έναν χαμένο παράδεισο ενισχύονται από μια γλώσσα τελετουργική, με πολλές συμβολικές προεκτάσεις.Στα δοκίμιά του ο Βιστωνίτης κινείται γύρω από ιστορικά πρόσωπα και λογοτεχνικά φαινόμενα καθοριστικής σημασίας για τον δυτικό πολιτισμό. Στα κείμενά του προωθείται η ιδέα της πλουραλιστικής κοινωνίας. Ο λόγος του χαρακτηρίζεται από ρυθμικότητα και αποκαλύπτει τις γνώσεις του σε θέματα αισθητικής και παιδείας. 

# Εργογραφία 

Οι μηχανές της ιστορίας, Ολκός, 2013,
Πεκίνο, Μεταίχμιο, 2011
Τα ρόδα της Αχερουσίας: ποιήματα, Ροές, 2008.
Λογοτεχνική γεωγραφία: τόποι, πόλεις, άνθρωποι, Μεταίχμιο, 2007.
Ex Libris: κείμενα για τη λογοτεχνία του εικοστού αιώνα, Τυπωθήτω, 2006.
Η εσωτερική εξορία: ποίηση 1971-1995, Ροές, 2005.
Πεκίνο: το ρόδο και ο λωτός, Μεταίχμιο, 2005. (1η έκδοση: Πατάκης, 1995)
Το τρένο της λογοτεχνίας, Κέδρος, 2004.
Ο ήλιος στην τάφρο, Νεφέλη, 2004.
Οι σημαίες του αναχρονισμού και άλλα δοκίμια, Τυπωθήτω, 2003.
Η κοίτη του χρόνου: τόποι, πόλεις, άνθρωποι, Πατάκης, 1999.
Χώμα από ουρανό: ποίηση 1983 - 1995, Πατάκης, 1996.
Το ρόδο και ο λωτός, Πατάκης, 1995
Φάσματα φθοράς: αφηγήματα, Καστανιώτης, 1994.
Οι κήποι της Σελήνης, Ρόπτρον, 1990.
Η κρίση και η καταστολή: κριτικά δοκίμια, Νεφέλη, 1986.
Καταγωγή, Εστία 1984.
Έδαφος, Νέα Πορεία, 1981.
Τέφρες, Νέα Πορεία, 1980.
Alone: ποιήματα στον Ε.Α. Poe, Αστήρ, 1975.
Ανιχνευτές, Νέα Πορεία, 1974.
Μετοικεσία, Νέα Πορεία, 1972.
Σονέτα. Αθήνα, 1970.

# Μεταφράσεις 

Li Ho, Ο δαίμονας στον καθρέφτη, Νεφέλη, 2002.

# Συμμετοχή σε συλλογικά έργα 

1ο Διεθνές Φεστιβάλ Ποίησης Αθηνών, Κύκλος Ποιητών, 2013.
Ποιητικές συνομιλίες, Οδός Πανός, 2012.
Τα ποιήματα του 2009, Κοινωνία των (δε)κάτων, 2010.
"Χαμηλές φωνές" στη λογοτεχνία, Σχολή Μωραΐτη. Εταιρεία Σπουδών Νεοελληνικού Πολιτισμού και Γενικής Παιδείας, 2009.
Τα ποιήματα του 2008, Κοινωνία των (δε)κάτων, 2009.
Τα ποιήματα του 2007, Κοινωνία των (δε)κάτων, 2008.
Η κριτική για τα βιβλία του Τηλέμαχου Αλαβέρα, Εταιρία Λογοτεχνών Θεσσαλονίκης, 2007
Το βιβλίο στο σινεμά, Εθνικό Κέντρο Βιβλίου, 1999.
Santé, Ύψιλον, 1998.
Αφιέρωμα στον Αλέξανδρο Κοτζιά, Κέδρος, 1994.
Πολυφωνία για τον Δ. Π. Παπαδίτσα, Ευθύνη, 1988.

# Παραπομπές 

# Πηγές 

Αλέξης Ζήρας, "Αναστάσης Βιστωνίτης" στο Λεξικό Νεοελληνικής Λογοτεχνίας: πρόσωπα, έργα, ρεύματα, όροι., Αθήνα: Πατάκης, 2007
http://www.biblionet.gr/author/13871/%CE%92%CE%B9%CF%83%CF%84%CF%89%CE%BD%CE%AF%CF%84%CE%B7%CF%82,_%CE%91%CE%BD%CE%B1%CF%83%CF%84%CE%AC%CF%83%CE%B7%CF%82
http://www.metaixmio.gr/author/1927-.aspx?ContributorPageIndex=2http://www.ekebi.gr/frontoffice/portal.asp?cpage=NODE&cnode=462&t=190
http://www.translatum.gr/forum/index.php?topic=84

# Εξωτερικοί σύνδεσμοι 

Τα κείμενα του Βιστωνίτη στην εφημερίδα Το Βήμα : http://www.tovima.gr/editors/editor/?edid=288
Άξιον Εστί (ΕΡΤ3) - Ο συγγραφέας Αναστάσης Βιστωνίτης 
Ο ποιητής Αναστάσης Βιστωνίτης διαβάζει ποιήματά του για το POETICANET
