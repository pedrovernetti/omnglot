
## Ωκυρρόη

Στην ελληνική μυθολογία με το όνομα Ωκυρρόη, που σημαίνει «αυτή που ρέει γρήγορα», αναφέρονται τα παρακάτω 5 διαφορετικά πρόσωπα:

Θυγατέρα του Κενταύρου Χείρωνα και της Χαρικλώς, μητέρα της Μελανίππης. Μυθολογείται ότι, επειδή η Ωκυρρόη ήταν εξαιρετική μάντιδα, τη ζήλεψε ακόμα και ο ίδιος ο θεός της μαντικής, ο Απόλλων, και τη μετεμόρφωσε σε άλογο (Οβιδίου «Μεταμορφώσεις», ΙΙ 633).
Μία Νύμφη, μητέρα ή θυγατέρα του Ιμβράσου και της Χησιάδας. Η Ωκυρρόη αυτή απάχθηκε από τον θεό Απόλλωνα.
Μία άλλη Νύμφη, που από την ερωτική της σχέση με τον θεό Ερμή έγινε μητέρα του Καΐκου.
Μία από τις Ωκεανίδες, δηλαδή κόρη του Ωκεανού και της Τηθύος. Αναφέρεται στην ησιόδεια Θεογονία.
Κατά μία εκδοχή, μία από τις Άρπυιες, μάλλον όμως αυτή η Ωκυρρόη ταυτίζεται με την Ωκυπέτη (βλ.λ.).Ο αστεροειδής 52872 Ωκυρρόη (52872 Okyrhoe), που ανακαλύφθηκε το 1998 και ανήκει στην κατηγορία των «Κενταύρων», πήρε το όνομά του από το πρώτο από τα μυθικά αυτά πρόσωπα.

# Πηγές 

Emmy Patsi-Garin: Επίτομο λεξικό Ελληνικής Μυθολογίας, εκδ. οίκος «Χάρη Πάτση», Αθήνα 1969, σελ. 707
