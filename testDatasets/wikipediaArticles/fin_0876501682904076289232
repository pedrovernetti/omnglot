
## IUE

IUE (the International Ultraviolet Explorer) oli tähtitieteellinen tutkimussatelliitti, joka tutki maailmankaikkeuden kohteita ultraviolettisäteilyn aallonpituuksilla. Satelliitin toteuttivat NASA, Euroopan avaruusjärjestö (ESA) sekä englantilainen SERC (Science and Engineering Research Council). 
IUE laukaistiin avaruuteen 26. tammikuuta 1978 Yhdysvaltain Cape Canaveralin avaruuskeskuksesta Delta 2914-kantoraketilla. Sen kaavailtiin alun perin toimivan kolmen vuoden ajan, mutta sen toiminta päättyi vasta 18 vuoden jälkeen 30. syyskuuta 1996. Tällä hetkellä se kiertää maapalloa avaruusromuna.

# Satelliitin rata 

IUE laukaistiin geosynkrooniselle radalle, jossa sen Maata lähin piste oli 25 669 km:n korkeudessa ja etäisin piste 45 887 km:n korkeudessa. Tuollaisella radalla sen kiertoaika maapallon ympäri oli 23,927 tuntia. Radan inklinaatio oli 28,63 astetta. Geosynkrooninen rata mahdollisti avaruuden reaaliaikaisen tutkimuksen, sillä satelliitti oli jatkuvasti maa-asemien horisontin yläpuolella.

# Mittalaitteet 

Satelliitin mukana oli kaukoputki (objektiivin halkaisija 45 cm) ja kaksi Echelle-spektrografia, joiden avulla tarkkailtiin aallonpituusalueita 115–198 nm ja 180–320 nm. Lisäksi varustukseen kuului neljä kameraa, jotka tarkkailivat aallonpituusalueita 115–197 nm ja 175–330 nm.

# Tutkimuskohteet 

IUE tutki kaikenlaisia avaruuden kohteita: tähtiä, galakseja, planeettoja ja komeettoja. IUE:n mittalaitteet voitiin lyhyellä varoitusajalla suunnata kohti uusia novia ja supernovia tai lähestyviä komeettoja. Merkittäviä tutkimuskohteita olivat mm.

Supernova 1987a:n ensihavainnot Suuressa Magellanin pilvessä eteläisellä tähtitaivaalla
Supernova vuonna 1993 M81-galaksin läheisyydessä Ison Karhun tähdistössä
Rikin olemassaolon löytyminen IRAS-Araki-Alcock-komeetasta
Komeetta Shoemaker-Levyn iskeytyminen Jupiteriin vuonna 1994
Pilkkujen todentaminen tähtien pinnoilta
Lähekkäisten kaksoistähtien väliset kaasupurkaukset
Tähtien kaasukehien tutkimukset
Galaksien kaasupurkaukset (mm. galaksit NGC5548, NGC7496)
Kvasaarien havainnointi

# Lähteet 

# Aiheesta muualla 

Encyclopedia Astronautica: IUE
NASA Science Missions: IUE
NASA Fact Sheet
ESA Science & Technology: IUE
