
## Atkás szitakötő

Az atkás szitakötő (Sympetrum fonscolombii) a laposhasú acsafélék családjába tartozó, Afrikában, Délnyugat-Ázsiában és Dél-Európában elterjedt, vándorló szitakötőfaj.

# Megjelenése 

Az atkás szitakötő testhossza 38–40 mm. A hím potroha élénkvörös, tora barnásvörös, szeme felül vörösbarna, alul halványkék. Szárnyainak erei a test közelében vörösek-narancsszínűek. A hátsó szárny tövében sárga folt látható. Mindkét nem lábai feketék (minimális sárga foltokkal), szárnyjegye feketével keretezett fakósárga vagy narancssárga. A fiatal hímek ugyanolyan sárga színűek, mint a nőstények, de potrohuk oldalán csak egy csík húzódik.
A nőstény potroha sárga (halvány-, élénk- vagy barnássárga), szeme felül halványbarna, lent palakék, szárnyerezete sárga-narancsszínű. Potroha oldalán két keskeny vonal húzódik végig. Jól repülő faj, napközben szinte soha nem száll le és nehéz megfogni.
A hím összetéveszthető a déli szitakötő (Crocothemis erythraea) hímjével, de annak lábai, szemei és feje is sötétvörösek, általában élénkebb színű és testalkata szélesebb. A nőstény több rokon fajhoz hasonlít, sokszor csak kézbe fogva lehet őket megkülönböztetni. 

# Elterjedése 

Trópusi-mediterrán faj, amely jól bírja a mérsékelt éghajlatot is. Afrikában (beleértve Madagaszkárt és a Kanári-szigeteket), Dél-Európában, a Közel-Keleten, Közép-Ázsiában, Indiában és az Indiai-óceán szigetein honos. Rendkívüli módon hajlamos a vándorlásra, tavasszal a mediterrán térségből Skóciáig, Lettországig, Svédországig elkóborol. Családjának egyetlen tagja amely honos az Azori-szigeteken. Nagy területen elterjedt, sok helyütt hatalmas egyedszámú faj, amely könnyen tud kolonizálni újabb régiókat. Az éghajlat melegedésével várhatóan északabbra fog terjeszkedni. Magyarországon télen a petéi elpusztulnak, de a tavasszal érkező példányok nyáron szaporodni tudnak. Szinte az egész országban előfordulhat. 

# Életmódja 

Lárvája a sekély, könnyen átmelegedő álló- vagy lassú folyóvizekben; tavacskákban, nagyobb pocsolyákban, halastavakban, rizsföldeken, vádikban él. A melegebb éghajlatú vidékeken (pl. Dél-Európában) évente két generációja is felnőhet. Magyarországra áprilistól kezdve több hullámban érkeznek az atkás szitakötők, a nyár folyamán szaporodnak és augusztus-szeptemberre feltűnik a nálunk kifejlődött nemzedék. Párzásuk ún. tandem formában történik és utána a hím fogva tartja a nőstény fejét potrohfüggelékeivel, amíg az a vízbe lerakja petéit.
Magyarországon nem védett. 

 
 
 

# Kapcsolódó cikkek 

Magyarország szitakötőfajainak listája

# Források 

A faj szerepel a Természetvédelmi Világszövetség Vörös Listáján. IUCN. (Hozzáférés: 2016. február 5.)
Sympetrum fonscolombei (SÉLYS, 1840) Atkás szitakötő Szitakötők
Red-veined Darter Sympetrum fonscolombii British Dragonfly Society
Red-Veined Darter (Sympetrum fonscolombii) Dragonflypix
Sympetrum fonscolombii - Red-veined Darter dragonfly FirstNature

# További információk 

vándor katona-szitakötő - Sympetrum fonscolombii (Selys, 1840). izeltlabuak.hu . (Hozzáférés: 2018. július 5.)
