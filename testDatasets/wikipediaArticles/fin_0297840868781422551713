
## Rhodesian ja Njassamaan liittovaltio

Rhodesian ja Njassamaan liittovaltio (engl. Federation of Rhodesia and Nyasaland), myös Keski-Afrikan liittovaltio (Central African Federation, CAF), oli puoli-itsenäinen valtio eteläisessä Afrikassa vuosina 1953–1963. Se koostui jo aiemmin itsehallinnollisesta Etelä-Rhodesian siirtomaasta ja brittiläisistä Pohjois-Rhodesian ja Njassamaan protektoraateista. Maa ei ollut varsinainen siirtomaa, vaan Britannian kruunun alainen kuningaskunta (realm). Se ei myöskään ollut dominio, vaikka brittiläistä hallitsijaa edustikin dominioiden tapaan brittiläinen kenraalikuvernööri. Lopullisena päämääränä federaatiosta oli kuitenkin tarkoitus tulla dominio Kansainyhteisön sisällä. 
Liittovaltio perustettiin 1. elokuuta 1953. Tavoitteena oli välttää muiden Afrikan vastaitsenäistyneiden ja mustien sosialististen valtioiden sekä valkoisten hallitusten hallitsemien Etelä-Afrikan, Angolan ja Mosambikin ääripäitä. Valtion piti olla pysyvä, mutta se sortui lopulta afrikkalaisten nationalistien vaatiessa suurempaa osuutta vallasta kuin mitä hallitseva valkoinen vähemmistö oli valmis luovuttamaan. 
Vastaitsenäistyneet mustan Afrikan valtiot yhdistivät voimansa halutessaan lopettaa kaikki siirtomaavallan muodot Afrikassa. Kun suurin osa maailmasta siirtyi pois siirtomaajärjestelmästä 1950- ja 1960-lukujen vaihteessa, Yhdistynyt kuningaskunta joutui YK:n ja Afrikan yhtenäisyysjärjestön painostuksen kohteeksi. Kyseiset järjestöt tukivat afrikkalaisten nationalistien pyrkimyksiä. 
Liittovaltio hajosi virallisesti 31. joulukuuta 1963 Pohjois-Rhodesian ja Njassamaan itsenäistyessä. Pohjois-Rhodesia vaihtoi nimensä Sambiaksi ja Njassamaa Malawiksi. Etelä-Rhodesiasta tuli Rhodesia. Maa tunnetaan nykyisin Zimbabwena. 

# Aiheesta muualla 

 Kuvia tai muita tiedostoja aiheesta Rhodesian ja Njassamaan liittovaltio Wikimedia Commonsissa
