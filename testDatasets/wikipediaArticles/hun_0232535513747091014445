
## Anisomorpha buprestoides

Az Anisomorpha buprestoides a rovarok (Insecta) osztályába, botsáskák (Phasmatodea) rendjébe és a Pseudophasmatidae nevű családba tartozó faj.
Nemének a típusfaja. Kedvelt terráriumi díszállat.

# Elterjedése 

Az Egyesült Államok délkeleti részén, Floridában honos. Száraz bozótosokban él.

# Megjelenése 

A nőstények nagyjából 70, a hímek 40-50 mm hosszúak. Mindkét ivar fényes, barnásfekete színű, hosszanti csíkokkal díszített, melyek színe a fehértől a narancsvörösig terjedhet.
Mindkét ivar szárnyatlan.

# Életmódja 

Nappali életmódot folytat. A természetben táplálékát a Rhododendron és tölgyfélék levele képezi, de fogságban elfogadja a szeder, útifű, és a loncfélék leveleit is.

# Szaporodás 

A faj monogám életmódot folytat. A kifejlett hímek egyetlen nősténnyel párzanak és életük hátralevő részét velük töltik.
Petéik 4 mm-esek, hasonlítanak a faj ürülékéhez. A nőstény maga ásta üregekbe helyezi őket, élete során legfeljebb tízet. A 15 mm-es barna nimfák 3 hónap múlva kelnek ki.

# Védekező mechanizmus 

Ha veszélyben érzi magát, kellemetlen, szövetizgató és fojtogató váladékot spriccel ki nyaki mirigyéből, akár 50 cm távolságba is. A veszélyes anyag szembe kerülve, akár átmeneti vakságot is okozhat.

# Tartása 

Tartása során nem viseli el a hosszan tartó magas páratartalmat, ezért nem ajánlatos vízzel permetezni az inszektáriumot.
Nem tartható együtt más botsáskákkal, mert veszélyhelyzetben kilövellt váladéka azokra is veszélyes.

# Források 

Eugène Bruins: Terráriumok enciklopédiája. Ford. Vági Balázs. Budapest: Ventus Libro. 2006. ISBN 963 9546 81 X 
Paul D. Brock: Phasmida Species File Online. Version 2.1/3.5. (Hozzáférés: 2012. január 6.) http://Phasmida.SpeciesFile.org
