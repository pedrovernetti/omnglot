
## Vincenzo Nibali

Vincenzo Nibali (s. 14. marraskuuta 1984 Messina) on italialainen maantiepyöräilijä, joka edustaa UCI World Tour -tasolla kilpailevaa Bahrain-Merida -tallia. Hän on voittanut kaksi kertaa Italian ympäriajon sekä kerran Ranskan ja Espanjan ympäriajon. Hän aloitti ammattilaisuransa Fassa Bortolo -tallissa 2005, edusti Liquigasia 2006–2012, Astana Teamia 2013–2016 ja Bahrain-Meridaa vuodesta 2017.
Nibali voitti ProTour-sarjaan kuuluvan GP Ouest-France -kilpailun vuonna 2006. Vuonna 2008 hän sijoittui Ranskan ympäriajon nuorten kilpailussa kolmanneksi ja 2009 toiseksi. Italian ympäriajossa 2010 hän sijoittui kokonaiskilpailussa kolmanneksi ja voitti lisäksi Asoloon päättyneen 14. etapin karattuaan muilta kärkiajajilta Monte Grappan vuorelta laskettaessa. Saman vuoden Espanjan ympäriajossa hän voitti sekä kokonais- että yhdistelmäkilpailun ja nousi Ezequiel Mosqueran hylkäyksen myötä myös 20. etapin voittajaksi. Italian ympäriajossa 2011 hän sijoittui alun perin kolmanneksi, mutta nousi Alberto Contadorin hylkäyksen jälkeen toiseksi. Hän nousi lisäksi aika-ajoetapin voittajaksi. Nibali voitti 2012 Tirreno–Adriatico-etappikilpailun ja sijoittui Ranskan ympäriajossa kolmanneksi. Hän voitti Tirreno–Adriaticon myös 2013.
Nibali voitti Italian ympäriajon 2013 neljän minuutin 43 sekunnin erolla Rigoberto Uraniin. Hän voitti lisäksi ylämäkeen ajetun aika-ajoetapin ja vuoristossa ajetun 20. etapin. Saman vuoden Espanjan ympäriajossa hän sijoittui toiseksi 37 sekuntia Chris Hornerille hävinneenä. Ranskan ympäriajossa 2014 hän voitti kokonaiskilpailun 7 minuutin ja 37 sekunnin erolla Jean-Christophe Péraudiin. Lisäksi hän voitti neljä etappia, joista kolme oli vuorietappeja. Ranskan ympäriajossa 2015 hän voitti Alpeilla ajetun 19. etapin. Hän voitti samana vuonna Lombardian ympäriajon karattuaan kärkiryhmästä hieman ennen toiseksi viimeisen nousun, Civiglion, huippua. 
Nibali voitti Italian ympäriajon toistamiseen 2016. Hän oli 18. etapin jälkeen neljäntenä neljä minuuttia 43 sekuntia kilpailua johtanutta Steven Kruijswijkia jäljessä. Hän voitti Risouliin päättyneen 19. etapin nousten kokonaiskilpailussa toiseksi 44 sekunnin päähän kilpailun johtoon siirtyneestä Esteban Chavesista. Seuraavan päivän toiseksi viimeisellä etapilla Nibali karkasi Chavesilta jyrkässä nousussa 15 kilometriä ennen maalia ja siirtyi kokonaiskilpailun johtoon 52 sekunnin erolla Chavesiin. Tuo säilyi heidän eronaan myös viimeisen etapin jälkeen. 
Italian ympäriajossa 2017 Nibali voitti Bormioon päättyneen 16. etapin. Kokonaiskilpailussa hän sijoittui kolmanneksi. Saman vuoden Espanjan ympäriajossa hän voitti Andorra la Vellaan päättyneen kolmannen etapin. Kokonaiskilpailussa hän sijoittui toiseksi kaksi minuuttia ja 15 sekuntia Chris Froomelle hävinneenä. Hän voitti samana syksynä Lombardian ympäriajon 28 sekunnin erolla Julian Alaphilippeen.
Nibali voitti Milano – San Remo -suurklassikon 2018 karattuaan pääjoukosta Poggion nousussa noin seisemän kilometriä ennen maalia. Seuraavan vuoden Italian ympäriajossa hän sijoittui toiseksi minuutin ja viisi sekuntia Richard Carapazille hävinneenä

# Saavutuksia 

# Lähteet 

Vincenzo Nibali Trap-Friis -tietokannassa (englanniksi)
Vincenzo Nibali Cycling Archives -tietokannassa (englanniksi)
Vincenzo Nibali Pro Cycling Stats -sivustolla (englanniksi)

# Viitteet 

