
## Βιττόριο Πιζάνι

Ο Βιττόριο Πιζάνι (Κέρκυρα, 13 Οκτωβρίου 1899 - Φάρρα ντ' Αλπάγκο, 27 Απριλίου 1974) ήταν Ιταλός ζωγράφος. Υπήρξε ο δημιουργός των περίφημων εξώφυλλων της εβδομαδιαίας επιθεώρησης Λα Τριμπούνα Ιλλουστράτα που μ’ εκείνα της Ντομένικα ντελ Κορριέρε απετέλεσαν σταθμό στην ιστορία του περιοδικού τύπου της Ιταλίας.
Γεννήθηκε από Ιταλό πατέρα και μητέρα Ελληνίδα. Ο πατέρας του, Σπύρος Πιζάνης, ήταν κι αυτός γνωστός ζωγράφος, όπως επίσης ο παππούς του κι ο θείος του. 
Σπούδασε στην Ακαδημία Καλών Τεχνών της Ρώμης. 
Από το 1924 συνεργάστηκε με την Τριμπούνα Ιλλουστράτα εικονογραφώντας εκεί τα επίκαιρα τοπικά και διεθνή γεγονότα. Εξάλλου, είχε σχεδιάσει τα εμβλήματα πολλών Σωμάτων του ιταλικού στρατού και κυρίως εκείνα του εθελοντικού Σώματος της Εθνικής Ασφάλειας.
Αντιπροσωπευτικό έργο του είναι η σύνθεση Η καταβύθιση του αυστριακού θωρηκτού Viribus Unitis, για την οποία τιμήθηκε με μεγάλο κρατικό βραβείο.
Στα τελευταία χρόνια της ζωής του έφυγε από τη Ρώμη που διέμενε και πήγε στη Φάρρα ντ' Αλπάγκο, στην περιφέρεια του Βένετο, τόπο καταγωγής της συζύγου του, όπου και πέθανε.
