
## Teseney

Teseney tai Tesseney (tigrinjaksi ተሰነይ) on kaupunki ja alialue Eritrean Gash-Barkan alueen (Zoba Gash-Barka) länsiosassa. Teseney sijaitsee linnuntietä noin 247 kilometriä pääkaupunki Asmarasta länteen, 101 kilometriä (maanteitse 119 km) aluekeskus Barentusta länteen sekä noin 24 kilometriä (maanteitse 45 km) Sudanin rajalta itään.Väkiluvuksi laskettiin 2 531 (vuonna 1984) ja arvioitiin 15 327 asukasta (1997).Gashjoen varrella sijaitsevasta kylästä kehittyi kaupunki Italian siirtomaa-aikana (1890–1941). 1900-luvun alussa Teseneyn kylästä muodostui läheisen Ali Ghinderin puuvillan viljelyalueen hallinnollinen keskus. Italialaishallinnon residenza asettui sinne vuoden 1928 jälkeen, samoin kuin SIA-puuvillayhtiön toimistot, sairaala, hotelleja, siirtomaahallinnon maanviljelyhankkeita palvelevia autotalleja ja -korjaamoja. Seudulle tuli eritrealaisia työntekijöitä sekä maahanmuuttajia Etiopiasta ja Sudanista. Vuonna 1938 asukasluku oli jo 1800. Puunvillan viljely laajeni samoin kuin kauppa Sudanin kanssa 1940-luvun loppupuolelta lähtien. Vuonna 1962 väkiluku oli jo 12 000.Tesseneihin kohdistui useita Eritrean vapautusrintaman (EFL) iskuja; EFL otti kaupungin haltuunsa toukokuussa 1977 ja piti sitä hallussaan runsaan vuoden heinäkuulle 1978, jolloin Etiopian Derg valtasi kaupungin. Monet asukkaista pakenivat. Derg perusti kaupunkiin 3 000 hengen varuskunnan, jossa oli lyhyt lentokenttä ja sairaala. Jopa 1 200 henkeä menehtyi tai joutui vangeiksi Eritrean kansan vapautusrintaman (EPLF) vapauttaessa kaupungin 15. tammikuuta 1984. Väestön enemmistö pakeni raskaita taisteluja ja Etiopian ilmaiskuja Kassalaan. EPFL vetäytyi kaupungista elokuussa 1985 ja kaupunki joutui jälleen Dergin haltuun maaliskuuhun 1988 saakka, jolloin etiopialaiset vetäytyivät Afabetissä kärsityn tappion jälkeen. Taistelujen jälkeen pääosa kaupungista oli raunioina vuonna 1991. Kaupankäynnin elvyttyä Sudanin kanssa alkoi hotellien ja kauppojen uudelleenrakentaminen; Eritrean hallitus kehitti Ali Ghiderin puuvillatuotantoa uudelleen. Kiitotie, kaupungin perusrakenteet ja julkiset rakennukset kunnostettiin. Vuonna 1995 väkiluku oli palautunut 5 000 henkeen. Toukokuussa 2000, osana "rajasodan kolmatta kierrosta", Etiopian sotavoimat vyöryivät uudelleen kaupunkiin. Useimmat siviilit pakenivat Sudanin puolelle. Heistä monet palasivat tulitauon jälkeen.Nykyisin kaupungin elämä on Sudanin rajakaupan ja salakuljettajien vilkastuttama. Monet etniset ryhmät kohtaavat kaupungin markkinoilla. 

# Lähteet 

# Aiheesta muualla 

Tessenei Eritrea (englanniksi) (eritrea.be)
