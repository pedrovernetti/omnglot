
## Ιάκωβος Δ΄ της Μαγιόρκας

Ο Ιάκωβος Δ΄ της Μαγιόρκας (Ισπανικά ː Jaime IV de Mallorca, 24 Αυγούστου 1336 - 20 Ιανουαρίου 1375) ήταν Διεκδικητής του στέμματος της Μαγιόρκας, Διεκδικητής του πριγκιπάτου της Αχαΐας και Κόμης της Σερδάνια (1349 - 1375). Καταγόταν από τον Οίκο της Βαρκελώνης και ήταν υιός του Ιακώβου Γ΄ της Μαγιόρκας και της Κωνσταντίας της Αραγωνίας, κόρης του Αλφόνσου Δ´ της Αραγωνίας.

# Βιογραφία 

Ο πατέρας του είχε αποβιώσει το 1349 στο Llucmajor προσπαθώντας να ανακτήσει το βασίλειό του, που έχασε πέντε έτη πριν από τον Πέτρο Δ´ βασιλιά της Αραγωνίας. Τότε ο νεαρός Ιάκωβος κρατήθηκε αιχμάλωτος από τον Πέτρο Δ', που ήταν αδελφός της Κωνσταντίας Βαρκελώνης, και φυλακίσθηκε σε σιδερένιο κλουβί. Κατάφερε να αποδράσει και να καταφύγει στη Ιωάννα Α' Καπετιδών-Ανζού βασίλισσα της Νάπολης, που είχε βοηθήσει τον πατέρα του στην τελευταία του απόπειρα για τη Μαγιόρκα. Η Ιωάννα Α', αν και είχε πιο πριν δύο γάμους, δεν είχε απογόνους. Έτσι τον παντρεύτηκε στο κάστρο Νουόβο· πάντως στο συμβόλαιο του γάμου αποκλείσθηκε προσεκτικά από τη διακυβέρνηση του βασιλείου. Ο γάμος δεν ήταν επιτυχής, μια και σπάνια έβλεπε ο ένας τον άλλο. Δεν έκαναν παιδιά.

# Προσπάθεια για τη Μαγιόρκα 

Ήταν αποφασισμένος να ανακτήσει το βασίλειο του πατέρα του· σύντομα αναχώρησε για να πολεμήσει το βασίλειο της Αραγωνίας, αλλά ηττήθηκε και διέφυγε στο Μπορντό. Εκεί κέρδισε την υποστήριξη του Εδουάρδου του μαύρου πρίγκιπα, που ήλπιζε ότι θα τον επαναφέρει στη Μαγιόρκα μετά την επαναφορά του εξωσθέντος Πέτρου Ιβρέας βασιλιά της Καστίλης. Έτσι συμμετείχε στην εισβολή στην Καστίλη και έλαβε μέρος στη μάχη της Νάχερα. Αλλά στη Βαγιαδολίδ επλήγη από σοβαρή ασθένεια και επειδή δεν μπορούσε να ιππεύσει δεν έφυγε από την πόλη· έτσι συνελήφθη από τον Ερρίκο Β΄ Τραστάμαρα, το νέο βασιλιά της Καστίλης. Εξαγοράσθηκε από τη σύζυγό του Ιωάννα Α' και επέστρεψε στη Νάπολη. 
Έπειτα ο Ερρίκος Β' ξεκίνησε πόλεμο με τον Πέτρο Δ' και ο Ιάκωβος ήλπισε να επωφεληθεί και να καταλάβει το Ρουσιγιόν και τη Σερδάνια, τις ηπειρωτικές κτήσεις του βασιλείου της Μαγιόρκας. Αλλά η Καστίλη έκανε συμφωνία ειρήνης με την Αραγωνία και έτσι όλη η δύναμη του στρατού του Πέτρου Δ' έπεσε επάνω στον Ιάκωβο και τον νίκησε. Απεβίωσε στη Σόρια από ασθένεια ή δηλητήριο. Κληροδότησε τις διεκδικήσεις του στο βασίλειο της Μαγιόρκας και στο πριγκιπάτο της Αχαΐας στην αδελφή του Ισαβέλλα της Μαγιόρκας, σύζυγο του Ιωάννη Β' Παλαιολόγου μαρκησίου του Μονφερά.

# Πηγές 

H. J. Chaytor, A History of Aragon and Catalonia, Ch.12 Pedro IV, The Library of Iberian Resources Online.
