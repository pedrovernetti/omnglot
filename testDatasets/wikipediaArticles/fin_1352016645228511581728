
## Kari Markkanen

Pekka Juha Markkanen (s. 28. toukokuuta 1967 Pori) on suomalainen aktiiviuransa lopettanut koripalloilija.
Markkanen on Porin Korinpunojien kasvatti. Myöhemmin urallaan hän pelasi Helsingin NMKY:n ja HoNsUn riveissä. Kaudeksi 1989–1990 Markkanen siirtyi Kansasin yliopistoon, mutta palasi yhden kauden jälkeen takaisin Suomeen. Myöhemmin urallaan Markkanen pelasi Espanjassa, Unkarissa, Saksassa ja Ranskassa. Hän lopetti ammattilaisuransa kauden 2001–2002 jälkeen.Uransa jälkeen Markkanen on toiminut muun muassa BC Jyväskylän edustusjoukkueen valmennusryhmässä.

# Ura 

# Suomi 

Markkanen pelasi jalkapalloa 16-vuotiaaksi asti Musan Salamassa maalivahdin paikalla. Hän aloitti koripallouransa sukulaisen suosituksesta, koska hän oli jo nuorena pitkä ja hänen kasvuennustuksensa oli lupaava. Markkanen innostui lajista ja pelasi 17-vuotiaana Suomi-sarjaa Porissa. Lisäksi hän kävi nuorten maajoukkueleireillä, joissa myös Henrik Dettmann huomasi hänet. Vuoden päästä hän muutti Helsinkiin ja alkoi kehittyä huimaa vauhtia. Markkanen siirtyi pian pelaamaan Helsingin NMKY:n junioreihin, jonka jälkeen hän harjoitteli edustusjoukkueen kanssa. SM-sarjan alettua Markkanen sai paljon vastuuta, vaikka sanoikin, ettei ansainnut niin paljon peliaikaa. Kauden 1987–1988 Markkanen päätti SM-hopeaan joukkueen hävitessä KTP:lle. Kaudeksi 1988–1989 Markkanen siirtyi Hongikon Nuorisoseuran Urheilijoihin, jonka kanssa hän voitti SM-hopeaa.

# Kansasin yliopisto 

Tämän jälkeen Markkanen siirtyi Yhdysvaltoihin Kansasin yliopistoon. Hänestä ei ollut kiinnostunut pelkästään Kansasin yliopisto, sillä yhteydenottoja tuli yli kahdeltakymmeneltä koululta. Vaakakupissa painoi kuitenkin koulun vuonna 1988 voittama NCAA:n mestaruus. Markkasen iän takia hänelle myönnettiin alun perin ainoastaan kaksi pelikautta. Hänen ensimmäiset pelinsä menivät totutellessa uuteen ilmapiiriin ja kovaan kilpailuun. Joukkue aloitti kauden hyvin, vaikka siltä ei odotettu paljoa sääntörikkomusten takia. Joukkue kutsuttiin NIT-turnaukseen, jossa se pärjäsi hyvin. Kansasin hyvien pelien oletettiin loppuvan, kun se kohtasi koko maan toiseksi rankatun Louisianan yliopiston, jonka riveissä pelasi muun muassa Shaquille O'Neal. Markkanen puolusti O'Nealin kymmeneen pisteeseen ja Kansas otti yllätysvoiton kuudella pisteellä. Joukkue voitti myös koko maan ykköseksi rankatun Nevadan yliopiston. Tämän jälkeen Kansas voitti NIT-turnauksen finaalissa St. John'sin. NCAA-turnauksessa Kansas pääsi toiselle kierrokselle asti. Markkanen aloitti kaudella 33 ottelua ja teki 6,9 pistettä ottelua kohden. Kauden päätyttyä hänet valittiin Big Eight Conferencen puolustustähdistöön.

# Paluu Suomeen 

Kauden jälkeen Markkanen lähti yliopistosta, koska ei ollut tottunut yliopistoelämään. Hän sai myös soittoja NBA-valmentajilta, jotka pyysivät häntä jäämään yliopistoon, mutta hän ei antanut puheille paljon painoarvoa. Markkanen palasi Suomeen Hongikon riveihin, jonka riveissä hän voitti SM-hopeaa vuonna 1991 ja SM-pronssia vuonna 1993. Tämän jälkeen hän halusi siirtyä ammattilaiseksi.

# Ammattilaisena Euroopassa ja uran loppuvuodet 

Sattumalta Joventut Badalonan apuvalmentaja kiinnostui Markkasesta ja häntä pyydettiin tulemaan Espanjaan Badalonan kakkosjoukkueen, CB St.Josep de Badalonan, näytille. Markkasen siirryttyä Badalonaan hän harjoitteli Joventut Badalonan kanssa kaksi viikkoa, minkä jälkeen seura ilmoitti haluavansa hänet ykkösjoukkueeseen. Kauden alussa Corny Thompson loukkaantui, joten Markkanen pääsi pelaamaan ykkösjoukkueeseen kolmen pelin ajaksi, muttei päässyt kentälle.Espanjasta Markkanen siirtyi Unkariin, jossa hän pelasi yhden kauden. Sieltä hän siirtyi Saksaan, jossa hän kuitenkin loukkasi nilkkansa. Markkanen kärsi nilkan loukkaantumisesta koko kauden ajan, minkä vuoksi hän halusi hakea vauhtia uralleen Suomesta, vaikka joukkue tarjosi jatkosopimusta. Tämän takia Markkanen siirtyi kahden kauden ajaksi Torpan Poikiin. Joukkueen menestyttyä hyvin eurokentillä ranskalaisjoukkueilta alkoi tulla tarjouksia. Markkanen siirtyikin vuonna 1998 SLUC Nancyyn Ranskan pääsarjaan ja pelasi joukkueessa puolitoista kautta. Helmikuussa 2000 Markkanen teki paluun Suomeen Torpan Poikien paitaan ja voitti seurassa SM-hopeaa.Tämä kuitenkin riitti ja hän palasi vuonna 2000 jäähdyttelemään Hongikon riveihin I-divisioonaan. Syksyn jälkeen Markkanen palasi pääsarjaan Säynätsalon Rientoon ja pelasi joukkueen riveissä loppukauden. Viimeisen kokonaisen pääsarjakauden hän pelasi BC Jyväskylässä kaudella 2001–2002.

# Viimeinen peli Katajassa 

Joensuun Katajan Sami Lehtorannan loukkaannuttua marraskuussa 2007 Katajan valmentajana toiminut Antti Papinaho pyysi Markkasta tuuraajaksi. Aluksi Markkanen kieltäytyi, mutta suostui myöhemmin. Pian tämän jälkeen osapuolet solmivatkin ottelukohtaisen sopimuksen. Markkanen pelasi lopulta yhden ottelun Katajan riveissä.

# Maajoukkueura 

Markkanen pelasi nuorten maajoukkueessa 32 ottelua. Suomen koripallomaajoukkueessa hän pelasi 129 ottelua, joissa hän teki yhteensä 1 432 pistettä. Kyseisellä pistemäärällä Markkanen on kaikkien aikojen pistetilastossa yhdennellätoista sijalla. Markkanen oli myös mukana vuoden 1995 EM-kisoihin päässeessä joukkueessa. Hän edusti Suomea kuudessa kisaottelussa tehden 7,5 pisteen keskiarvot. Eniten pisteitä, neljätoista, hän teki Turkkia vastaan.

# Saavutukset 

SM-kultaa: 1987, 1997, 1998
SM-hopeaa: 1988, 1989, 1991 ja 2000
SM-pronssia: 1986, 1993
Vuoden koripalloilija: 1989, 1993 ja 1996
Korisliigan vuoden pelaaja: 1989

# Perhe 

Markkasen entinen vaimo Riikka (o.s. Ellonen) ylsi koripallossa SM-mitaliin ja maajoukkuetasolle. Heidän pojistaan Lauri ja Miikka ovat koripalloilijoita, ja Eero on kansainvälisen tason jalkapalloilija.

# Katso myös 

Luettelo 2 000 levypalloa saavuttaneista Korisliiga-pelaajista
Luettelo 200 torjuntaa saavuttaneista Korisliiga-pelaajista
Luettelo 1 000 pistettä Suomen koripallomaajoukkueessa tehneistä pelaajista

# Lähteet 

Simon, Mikko: Enemmän kuin peli – Menestystä elämässä ja koripallossa. Helsinki: Suomen Urheilumuseosäätiö, 2003. ISBN 952-99075-0-8. 
Salmi, Pentti: Koripallokirja kaudella 2009/10. Helsinki: Suomen koripalloliitto, 2009. 

# Viitteet 

