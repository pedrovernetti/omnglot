
## Shirley Stelfox

Shirley Rosemary Stelfox (11. huhtikuuta 1941 Dukinfield, Cheshire – 7. joulukuuta 2015 Buckden, North Yorkshire) oli englantilainen näyttelijä, joka tunnetaan parhaiten Edna Birchin roolista saippuasarjassa Emmerdale.

# Nuoruus 

Stelfox syntyi Dukinfieldissä, Cheshiressä vuonna 1941. Hänen äitinsä Evelyn oli modisti ja isä Harry oli kuljetusurakoitsija. Stelfox kärsi amblyopiasta eli laiskasta silmästä, joka vaikutti hänen näkökykyynsä. Sairaudestaan huolimatta Stelfox halusi näyttelijäksi jo kolmevuotiaasta asti ja hän esiintyi useissa näytelmissä käydessään Lakes Roadin koulua.

# Ura 

Stelfox sai näyttelijänkoulutuksensa Royal Academy of Dramatic Artissa, minkä jälkeen hän teki ensimmäisen televisioroolinsa oikeussalisdraamassa The Case Before You vuonna 1959. Vuonna 1964 Stelfox esiintyi pienessä roolissa saippuasarjassa Coronation Street. Hän esiintyi sarjassa myös vuosina 1965, 1983 sekä 1993–1994, kullakin kerralla eri roolissa.
Vuonna 1990 Stelfox valittiin Rosen rooliin komediasarjaan Pokka pitää. Stelfox jätti sarjan ensimmäisen tuotantokauden jälkeen muiden työsitoumusten takia, joten Rosen rooliin palkattiin uusi näyttelijä, Mary Millar. 1990-luvulla Stelfox näytteli myös sarjoissa EastEnders ja Sydämen asialla. 
Vuonna 2000 Stelfox aloitti Edna Birchin roolissa saippuasarjassa Emmerdale, mistä tuli hänen pitkäaikaisin roolinsa. Uskonnollinen ja koiria rakastava Edna poikkesi huomattavasti Stelfoxin aiemmista rooleista, johon lukeutuvat muun muassa prostitoitu elokuvassa 1984 ja bordellin omistaja elokuvassa Personal Services. Stelfox jatkoi Ednan roolissa kuolemaansa saakka.

# Yksityiselämä 

Stelfox oli kahdesti naimisissa. Ensimmäisestä liitosta Keith Edmundsonin kanssa syntyi yksi tytär, Helena. Erottuaan Edmundsonista Stelfox avioutui näyttelijä Don Hendersonin kanssa vuonna 1979. Liitto päättyi Hendersonin kuolemaan vuonna 1997.Stelfox kuoli kotonaan 74-vuotiaana nopeasti edenneeseen syöpään.

# Lähteet 

# Aiheesta muualla 

Shirley Stelfox Internet Movie Databasessa (IMDb.com) (englanniksi)
