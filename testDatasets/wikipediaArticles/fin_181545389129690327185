
## Fatwa

Fatwa (arab. فتوى ) on uskonnollinen lausuma tai tulkinta islamilaisessa kulttuurissa. Kuka tahansa muslimi voi esittää mieltään askarruttavan kysymyksen pätevöityneelle uskonoppineelle eli muftille, joka antaa siihen parhaan mahdollisen uskoa ja lakia mukailevan vastauksen. Islamilaisen periaatteen mukaan uskonoppineen esittämä fatwa on sitova vain sen esittäjälle itselleen. 
Fatwat voivat käsitellä uskonnollisia aiheita, fiqhin tulkinnan yksityiskohtia tai arkipäiväisiä asioita. Periaatteessa fatwa on vastaus esitettyyn kysymykseen, mutta ajoittain oppineet tilaavat kysymyksiä kannattajiltaan ottakseen kantaa myös poliittisiin asioihin. Myös valtiovalta on voinut tilata fatwan omiin tarkoituksiinsa. Fatwan toimeenpanovalta ei periaatteessa kuulu uskonoppineelle vaan asianomistajalle. Perinteisesti yhteisö tai valtiovalta on huolehtinut fatwan toimeenpanosta, mutta usein se on jäänyt huomioimatta tai tulkittu uskonoppineen henkilökohtaiseksi mielipiteeksi.Länsimaissa fatwa on usein liitetty ääri-islamististen tahojen jihad-retoriikkaan. Muslimille fatwa on ohjenuora kohti paratiisia.

# Poliittiset fatwat 

Poliittisia fatwoja on historian saatossa tilannut esimerkiksi Osmanien valtakunta. Ensimmäisen maailmansodan aikana hallitus tilasi oppineilta fatwan, joka velvoitti kaikki muslimit taistelemaan ympärysvaltoja vastaan.Poikkeuksellisen voimakas poliittinen fatwa oli ajatollah Ruhollah Khomeinin vuonna 1989 Salman Rushdielle langettama kuolemantuomio ja Osama bin Ladenin vuonna 1998 esittämä fatwa, jossa verrattiin Yhdysvaltain joukkoja saatanaan, julistettiin pyhä sota Yhdysvaltoja vastaan ja kehotettiin tappamaan kaikki amerikkalaiset ja heidän liittolaisensa ”missä ja millä keinoilla tahansa”. Syyskuun 11. päivän terrori-iskuja vuonna 2001 pidetään suorana seurauksena bin Ladenin fatwasta.

# Lähteet 

# Aiheesta muualla 

http://www.pimall.com/nais/fatwah.htm*
Fatwa-arkisto. (englanniksi)
Lari Malmberg: Fatwaa leimaavat väärät käsitykset. Turun sanomat 6.3.2010.
