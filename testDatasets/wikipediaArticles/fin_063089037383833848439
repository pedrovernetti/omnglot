
## Kürdəmirin piirikunta

Kürdəmirin piirikunta (azer. Kürdəmir rayonu, ven. Кюрдамирский район, Kjurdamirski raion) on paikallishallintoalue Azerbaidžanissa. Vuonna 1930 perustetun piirin pinta-ala on 1631,5 neliökilometriä. Asukkaita on 104 700 henkeä (vuonna 2010).Kürdəmirin piiri sijaitsee Azerbaidžanin keskiosan tasankoseudulla. Se rajoittuu pohjoisessa Göyçayn, İsmayıllın ja Ağsun, idässä Hacıqabulin ja Sabirabadin, etelässä İmişlin sekä lännessä Zərdabin ja Ucarin piireihin.
Piirin keskus on Kürdəmirin kaupunki, josta on 189 kilometriä maan pääkaupunkiin Bakuun. Muita huomattavampia paikkakuntia ovat Karrarin ja Qarabucaqin taajamat. Kuntia on yhteensä 61 ja kyliä 58. Kaupunkiväestön osuus on 20,2 % (vuonna 2010). Vuoden 1999 väestönlaskennan mukaan 99,5 % asukkaista on azereja.Piirin kautta kulkee Bakun ja Tbilisin välinen rautatie. Tärkein elinkeino on maatalous.
Paikallislehtenä ilmestyy Kürdəmir.

# Lähteet 

# Aiheesta muualla 

Kürdəmirin piirin sivusto (azeriksi)
Azerbaidjan: Territorial and administrative units (azeriksi), (englanniksi), (venäjäksi)
