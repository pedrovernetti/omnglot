
## A Sailor Moon fejezeteinek listája

A Sailor Moon–manga a méltán sikeres Sailor Moon-franchise legelső darabja volt, melyet Takeucsi Naoko írt és rajzolt. 1992 és 1997 között jelent meg a Kodansha kiadó kadásában Japánban. Első kiadása 18 kötetes volt, melyek 52 fejezetre oszlottak. A 11. kötet mindenesetre nem volt szorosan a sztorivonalhoz köthető, ugyanis minitörténeteket mesélt el. 2003-ban újra kiadták az egész mangát, immár 12 kötetben, de 60 fejezetre osztva, valamint két külön kötetben kaptak helyet a minitörténetek. Készült még öt úgynevezett "artbook", melyekben művészi színes képek szerepeltek.
Az angol változat a TokyoPop gondozásában jelent meg, szinte azonnal a japán verzió után. Németországban az Egmont kiadó adta ki, Magyarországon azonban nem jelent meg, csupán rajongói fordítások léteznek.

# Mangatörténetek 

A sztori öt fő szálra bontható: Sailor Moon, Dark Moon, Mugen, Yume, és Stars. Ezek egymással összefüggenek, de mindegyikben más-más ellenségek kaptak szerepet.

# Sailor Moon 

A történet nagyban egybevág az anime első évadával, a harcosok és a Dark Kingdom közti küzdelmet dolgozza fel 13 fejezetben, de az utolsó már átfedésben van az új évaddal.

# Black Moon 

Tíz fejezetet ölel fel a mangából, az anime második évadával nagyjából megfeleltethető, kisebb eltérésekkel.

# Mugen (Infinity) 

Az anime harmadik évadának feleltethető meg, kisebb eltérésekkel, összesen tíz fejezetben.

# Yume (Dream) 

Az anime negyedik évadának megfeleltethető a történetvezetés, azonban itt már jelentős különbségek figyelhetőek meg a kettő között.

# Stars 

Nagyjából az anime ötödik évadának feleltethető meg, ám mivel a manga később készült el, ezért itt már jelentős különbségek figyelhetőek meg: hiányzó vagy teljesen másként szereplő karakterek, a végén pedig teljesen eltérő történet és befejezés.

# Melléktörténetek 

Lover of Princess Kaguya: a teljes 11. kötetet (később a Short Stories Vol. 2-t) kitöltő történet, mely később a Sailor Moon S film alapját képezte. Cselekményük teljesen megegyezik, a film plakátja pedig a manga borítója.
Casablanca Memory: Hino Rei élettörténetét dolgozza fel, valamint különös hangsúlyt fektet az apjával való kapcsolatára.
Parallel Sailor Moon: egy humoros történet, mely a Sailor Moon-univerzum alternatív valóságában játszódik, hőse pedig nem más, mint Uszagi és Mamoru második, kissé ügyetlen gyermeke, Kouszagi.
Chibiusa's Picture Diary: négy, Csibiuszához köthető történet szerepel ebben a gyűjteményben, ezek a következők:
Csibiusza osztályába új lány iratkozik be, akiről hamarosan kiderül, hogy egy vámpír. A történetet a negyedik évad különleges epizódjainak egyikében az anime is feldolgozta.
Csibiusza a 902. születésnapjára egy különleges órát kap Mamorutól. Hamarosan kiderül azonban, hogy a szerkezetet gonosz célokkal árusítja valaki.
Csibiusza és Uszagi fogai rettenetes állapotban vannak, ezért el kell menniük a fogorvoshoz. Ott azonban rettenetes körülmények közé kerülnek. Az anime 153. epizódja ezt a történetet dolgozza fel.
Naru húga és barátnője holdharcosoknak öltöznek, hogy segítsenek egy üzletben. Ténykedésükkel azonban felkeltenek egy alvó szellemet.
Exam Battles: három melléktörténet jelent meg ebben a kötetben.
Az elsőben Makoto, akinek tanulnia kellene, tanulás helyett betéved egy boltba, amit gonosz erők szállnak meg.
A másodikban Aminak ismeretlen riválisa jelenik meg, akit Mercuriusnak hívnak, s Ami úgy gyanítja, hogy ő egy ellenség. Ez a történet az alapja az "Ami-chan első szerelme" című SuperS-különkiadásnak.
A harmadikban Minako irigyli Rei-t, amiért neki nem kell nagyvizsgát tennie, ezért úgy dönt, kipróbálja magát a katolikus iskola diákjaként, több-kevesebb sikerrel.

# Különbségek a manga és az anime között 

Bár nagyjából egy időben készültek, a Sailor Moon manga és anime között jelentős különbségek is megfigyelhetőek. Ennek az ábrázolásmód sajátossága, a televíziós sorozatok igényei, valamint az a tény, hogy a képregényváltozat lassabban készült, volt az oka. Mindazonáltal a befejező történet kivételével többé-kevésbé ugyanazt ábrázolja mindkettő.
A manga az animéhez képest sötétebb és erőszakosabb, ráadásul a halál, az öngyilkosság, és az erőszakos jelenetek is gyakoriak benne. Az anime viszont jóval nagyobb hangsúlyt fektet az egyes gonosz karakterek kidomborítására, és a képregénnyel ellentétben előfordulhat az is, hogy ahelyett, hogy meghalnának, végül megjavulnak.

# Eltérések a Sailor Moon Classic-ban 

Mamoru a mangában középiskolás, az animében egyetemre jár. Utóbbiban ráadásul egyszer sem láthatjuk őt szemüvegben.
A Dark Kingdom négy tábornoka a mangában valamikor Endymion szolgálatában állt, haláluk után pedig négy drágakőbe költözött a lelkük. A manga során többször megjelennek kisebb szerepekben ezek a kövek. Az animében a négy generális szimplán csak a Dark Kingdom gonosz szolgálója.
Zoisite és Kunzite közt a mangában nincs homoszexuális kapcsolat, ahogy Nephrite sem szeret bele Naruba.
Csak az animében kerül megemlítésre a hét szivárványkristály és a hozzájuk köthető szörnyek. A Dark Kingdom már az elejétől az Ezüstkristály után nyomoz.
A mangában Rei és Mamoru között semmiféle kapcsolat nincs, az animében randevúznak is. Az utóbbi változatban egyébként a lány jelleme teljesen más: harsány és életvidám, szemben az olvasmányos verzió befelé forduló és rejtélyes karakterével.
A mangában Mamoru már sokkal hamarabb megsejti, hogy Uszagi lehet Sailor Moon, és később le is leplezi magát előtte.
Az Álarcos Férfi egyetlen rózsát sem dob el a mangában, miközben az animében belépőjeként rendszerint ezt teszi.
Sailor Venus a mangában azt állítja magáról, hogy ő a keresett hercegnő. Később kiderül, hogy ez nem igaz, csak védelmi célokat szolgált. Ugyanitt ő a harcoslányok vezetője is.
Az Ezüstkristály előkerülésekor a mangában Mamoru meghal, és gyakorlatilag élőhalott szolgálója lesz a Dark Kingdomnak. Ugyanakkor az animében egyszerűen csak súlyosan megsérül, és a sötét energia segít neki regenerálódni, mely megfertőzi az elméjét.
A Hold királyságában találnak egy különös kőből készült kardot, amelyet Sailor Venus arra használ, hogy megölje Berylt, majd Sailor Moon azzal végez a már teljesen agymosott Endymionnal, s azzal lesz öngyilkos is. Az animében sem a szerelmesek halála, sem a kard nem található meg.
A mangában Metalia az igazi ellenség, ugyanis ott nem fuzionál Beryllel, hanem elszabadul, és magába olvaszt mindent és mindenkit, aki az útjába kerül. Sailor Moon már a belsejében végez vele, ahogy megtalálja Kunzite útmutatásai alapján a gyenge pontját.
Metalia halála után a mangában újjáéled az Ezüst Millennium, de Uszagi nem szeretne uralkodó lenni, inkább a földi életet választja. Cserébe az új holdjogart már a befejezéskor megkapja. Az animében a helyzet bonyolultabb: a győzelem után mindannyian meghalnak, de Sailor Moon utolsó kívánságával az Ezüstkristálytól csak egy átlagos lány életét kívánja, mely teljesül is - cserébe minden emléküket elveszítik a harcokról.

# Eltérések a Sailor Moon R-ben 

Az anime rögtön egy 13 részes bevezető al-évaddal nyit, melyre azért volt szükség, hogy kitöltsék a manga megrajzolásához szükséges időt. Így Eiru és An csak az animében szerepelnek, ahogy a Holdfénylovag is, és az emlékeik visszaszerzése is anime-exkluzív.
Pontosan az időhúzás miatt az új holdjogart a kitöltő epizódokban kapja meg Sailor Moon, méghozzá Serenity királynőtől. A mangában az ő és Mamoru szerelmének erejéből képződik a fegyver.
Az Ajakasi Nővérek az animében megjavulnak, és normális földi lányok lesznek, míg a mangában a harcosok végeznek velük. Ugyanakkor ugyanitt egyesével elrabolják a harcoslányokat (Sailor Venus kivételével), hogy Sailor Moon-t a Nemezisre csalhassák.
Csibiusza életkora a mangában közel 900 év, az animében viszont nagyjából a kinézetének megfelelően átlagos, ekkoriban 5-6 éves. A rajzfilmváltozatban ráadásul nem nyilvánvaló, hogy nála van a jövőbeli Ezüstkristály, mert az ott eltűnik, és csak a legvégén kerül elő a könnyeiből - a mangában azonban mindig magánál hordja, bár használni nem képes.
Az animében Csibiuszának rejtett belső ereje van, ami olyankor nyilvánul meg, ha veszélyben érzi magát. Ez az erő képes leblokkolni az ellenségeket is.
A mangában Diana cica már itt bemutatkozik, az animében erre még várni kell a negyedik évadig.
Zafír karaktere az animében sokkal jóságosabb, józanul és megfontoltan gondolkodik. A mangában viszont haragszik Sailor Moon-ra, mert Gyémánt herceg szerelmes a jövőbeli énjébe, és attól fél, hogy ez meghiúsítja terveit. Ugyanitt ő és bátyja is Wiseman hipnózisának hatása alá kerülnek, de Gyémánt hercegre végül nem hat az átok, ezért kénytelen megölni Zafírt.
Black Lady a mangában elrabolja az Álarcos Férfit, és agymosásnak veti alá, hogy csak őt szeresse, és segítsen neki megszerezni a másik Ezüstkristályt.
Sailor Pluto a mangában sokkal kidolgozottabb karakter, és hogy megakadályozza a világ pusztulását, megállítja az időt, ezzel a saját halálát okozva.
Hogy hogyan változik vissza Black Lady Csibiuszává, az is eltérő a két változatban. A mangában Sailor Pluto, egyetlen barátja halála váltja ki nála azt az érzelmi sokkot, ami megtöri a varázst, majd nem sokkal később valódi ereje is életre kel, és Sailor Chibi Moon lesz belőle. Az animében azonban Sailor Moon lesz az, aki visszatéríti őt, és itt nem lesz belőle harcos sem - egyelőre.
A mangában Sailor Moon egyszer sem változik át Neo-Queen Serenity alakjába, viszont találkozik jövőbeli önmagával.

# Eltérések a Sailor Moon S-ben 

Az animében az új holdjogar Mamoru és Uszagi egymás iránt érzett szerelméből születik. A mangában viszont Neo-Queen Serenity adja át Sailor Moon-nak.
A mangában Csibiusza távozása után sokkal hamarabb visszatér a múltba, mint az animében, hogy harcosnak tanuljon.
Szó sincs tiszta szívek kereséséről, és a három talizmán helyett is csak egyet keresnek a mangában: Sailor Uranus és Neptune már tudják, hogy kettő náluk van.
Ugyanitt a két új harcos a kezdetektől ellenségesen viszonyul a többiekhez, kivéve Uszagihoz és Mamoruhoz. Civilben ez féltékenységet is okoz kettejük között.
Hogy Haruka valójában nő, az az animében civil formáját látva is nyilvánvalóvá válik a lányok számára - a mangában ez nem ennyire egyértelmű, itt sokkal férfiasabb külsőt kapott civilben.
Sailor Uranus és Neptune elfogadják Sailor Moon-t, mint hercegnőt, megmentőként, a mangában nem kell bizonyítania rátermettségét, mint az anime utolsó előtti részében.
Az anime démonjai teljesen mások és szerepük is más. Egyetlen epizódban, a 106. részben láthatunk egy olyan szörnyet, mely megegyezik a manga lényeivel.
A Witches 5 boszorkányainak mindössze rövid tündöklés jut a mangában, Kaolinite azonban, mint Kaori, sokkal sötétebb és gonoszabb itt, egyfajta vezéralak.
Az animében a három talizmán együttesen adja ki a Szent Grált. A mangában viszont Sailor Saturn ébred fel tőlük, a grál a harcosok egyesített erejéből születik.
Hotaru a mangában félig ember, félig gép, apja ördögi kísérleteinek köszönhetően.
Tomoe professzor az animében túléli az eseményeket, és egy rész erejéig az ötödik évadban is felbukkan.
A mangában Sailor Pluto feltámad és reinkarnálódik a Földön, majd segít a harcoslányoknak. A befejezéskor az ő ereje szükséges ahhoz, hogy lezárják a gonoszok eljöveteléért felelős kaput. Az animében meghal ebben az évadban, mert megállítja az időt, hogy ezzel megmentse Sailor Uranus-t és Neptune-t; de kiderül, hogy módjában áll feltámadni.
Nemcsak Sailor Moon, hanem a többi harcos is megkapja újabb formáját a mangában, ráadásul egy második Szent Grál segítségével Chibi Moon is erősebb lesz.
Master Pharaoh 90 a mangában sokkal félelmetesebb ellenség, és itt az alakját is láthatjuk. Az animében azonban rettentően kidolgozatlan ellenfél.

# Eltérések a Sailor Moon Super S-ben 

Az anime jóval vidámabb körítést kapott, míg a manga, a szokásokhoz híven, eléggé sötét lett.
A mangában Mamoru egészsége a kezdetektől megromlik, és fekete vért köhög fel, később Uszagi is elkapja a kórt. Mindez a Dead Moon Circus mesterkedéseinek köszönhető.
Az anime negyedik évada teljes egészében mellőzi a külső holdharcosok szerepeltetését, csak a speciális epizódokban és a mozifilmben jelennek meg (kivéve Sailor Saturn-t).
Hotaru a mangában Haruka, Micsiru, és Szecuna otthonában nevelkedik, és meglehetősen gyorsan felnő. Ő adja át a külső holdharcosoknak szuperképességeiket.
Ugyancsak a mangában Hotarunak megérzései, víziói támadnak.
Az Amazon Trio egyáltalán nem kap jelentősebb szerepet a mangában, mert ott csak az Amazoness Quartet által megbűvölt háziállatok.
Az Amazoness Quartet a mangában nem más, mint Sailor Chibi Moon jövőbeli harcoscsapata, akiket az ellenség kerített a hatalmába. Az animében azonban egyszerűen csak artistalányok, akik örökre gyerekek szeretnének maradni.
Artemis és Diana a mangában láthatóak emberi alakban, akárcsak az animében kidolgozatlan hollók, Phobos és Deimos.
Halszem az animében transszexuális karakterként van ábrázolva.
A mangában a keresett Aranykristály Mamoru testében van, az animében Héliosz fején található.
Ugyancsak a mangában a harcosok új alakot nyernek el a történet végén.
Az animében Nehellénia háttértörténete kidolgozottabb, és felfedezhető benne némi jóság, amely megmenti őt a végén. Ezzel szemben a mangában tisztán gonosz, aki átkot bocsát a földiekre, és itt meg is hal.

# Eltérések a Sailor Moon Sailor Stars-ban 

Az animében hat részes összekötő al-évad látható, melyben Nehellénia történetének folytatását láthatjuk. Értelemszerűen a mangában ez nem jelenik meg, de több, ott már szerepelt elemet átvesz: Eternal Sailor Moon átváltozását, a külső holdharcosok újra megjelenését.
Bár az animében újra megjelennek, a külső holdharcosok, egészen a végkifejletig, nem játszanak különösebb szerepet, leszámítva Sailor Saturn újraébredésének indítékát.
A Sailor Starlights az animében főszereplővé lépett elő, a mangában viszont csak mellékszereplők. Ugyancsak az animéban fordul az elő, hogy átváltozásukkor nemet váltanak - a mangában minden formájukban nők.
A manga sokkal több Sailor Animamate-et szerepeltet, mint az anime.
Kakjú hercegnő is egy harcos a mangában, míg az animében ez nincs így.
Sailor Chibi Moon a manga végén visszatér a jövőbeli Sailor Quartet segítségével, hogy segítsen Sailor Moon-on.
A holdharcosok a mangában sokkal gyorsabban és drámaian halnak meg, mint az animében, ahol gyakorlatilag csak a végső küzdelem során esnek el.
A mangában a Sailor Starlights csapat is meghal.
Mamoru halála miatt Sailor Chibi Moon is megszűnik létezni mindkét verzióban, de mivel az animében Csibiusza mindvégig a jövőben marad, ez nem derül ki; a mangában a végső ütközet során derül ez ki.
CsibiCsibi az animében csak szavakat tud ismételgetni, de a mangában később rendesen beszél.
A mangában a végső ütközetre a galaxis szívében kerül sor, ahová az űrön keresztül utaznak. Itt Sailor Moon több olyan kalandba is keveredik, ami az animéből teljesen kimaradt.
Galaxia palotájánál az agymosott Álarcos Férfi és a szintén ellenségessé tett harcoslányok támadnak Sailor Moon-ékra.
A mangából kiderül, hogy az összes eddigi főellenség a Káosz valamilyen megjelenési formája volt. A Káosz ki akart törni magányosságából, ezért akarta mindenáron, gonoszsággal megszerezni az Ezüstkristály erejét.
Ugyancsak a mangából derül ki, hogy a galaxisban gyakorlatilag végtelen számú holdharcos lehet.
A három macska meghal a mangában, de az sosem derül ki, hogy végül feltámadnak-e.
CsibiCsibi karaktere egész más a két történetben. A mangában ő Sailor Cosmosnak, egy jövőbeli harcosnak az álcázott megjelenési formája. A jövő világában ugyanis a Káosz elpusztít szinte mindent, de ő nem mert vele szembenézni, ezért inkább visszatért a múltba, hogy végezzen a Galaxy Cauldron-nal, hogy megakadályozza a jövőbeli tragédiát. Az animében CsibiCsibi nem más, mint Sailor Galaxia Star Seed-je, a benne lakozó jó utolsó megtestesülése.
Az anime egyszerű befejezéséhez képest a mangában láthatjuk Uszagi és Mamoru esküvőjét.
