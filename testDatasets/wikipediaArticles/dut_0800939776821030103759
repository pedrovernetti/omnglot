
## Muisven

Muisven is een gehucht op enkele honderden meters ten westen van Gruitrode.
Het gehucht is waarschijnlijk ouder dan Gruitrode zelf. Ze bestaat uit de Sint-Willibrorduskapel en een vijftal boerderijen. In de nabijheid van Muisven werd een begraafplaats uit de IJzertijd aangetroffen.

# Sint-Willibrorduskapel 

De Willibrorduskapel werd, naar verluidt, gesticht door Willibrord. Bij de kapel bevond zich ook een Willibrordusput.
Hoewel de huidige kapel uit de 2e helft van de 19e eeuw stamt, zou de oorspronkelijke kapel dus veel ouder zijn. Dit werd bevestigd door opgravingen welke in 1977 plaatsvonden. Er werd een begraafplaats aangetroffen, en ook de fundering van een ouder gebouwtje, dat zich onder de huidige kapel bevond. Dit gebouwtje was opgetrokken uit keien en zwerfstenen. Vóór dit gebouwtje werden de overblijfselen van een houten constructie getraceerd, die waarschijnlijk betrekking hadden op het 8e-eeuwse missiekerkje. Later kwam er een Romaanse kapel, opgetrokken uit breuksteen en Maaskeien. Hiervan bleef het koor bewaard.
Ook nadat in Gruitrode de Sint-Gertrudiskerk werd gebouwd, bleef aan de kapel nog een beneficie verbonden, en werden er af en toe Missen opgedragen door de pastoor van de parochie. In 1715 was sprake van een kleine, vervallen kapel met strodak.
In de 2e helft van de 19e eeuw kreeg de betreedbare kapel haar huidige vorm: een bescheiden bakstenen gebouwtje onder zadeldak, voorzien van een dakruitertje.

# Boerderij 

Op Muisven 112 vindt men een historische hoeve, waar mogelijk de pastoor was ondergedoken tijdens de Beloken tijd (1796-1801). In 1803 werd de hoeve, na een brand, herbouwd, getuige een gevelsteen: Gemetst door Jan Hontes en zijn zoon Michael.

# Externe link 

Sint-Willibrorduskapel
