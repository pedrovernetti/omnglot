
## Ιωάννης Αβέρωφ

Ο Ιωάννης Αβέρωφ (Αθήνα, 29 Δεκεμβρίου 1944) είναι Έλληνας οικονομολόγος και πολιτικός. Από το 1978 ως το 1986 υπηρέτησε ως δήμαρχος Μετσόβου.

# Βιογραφικά στοιχεία 

Είναι γιος του Μιχαήλ Αβέρωφ και της Μαρίας Παπαστράτου. Από την πλευρά του πατέρα του κατάγεται από την οικογένεια Αβέρωφ ενώ από την πλευρά της μητέρας του από την οικογένεια Παπαστράτου. Θείος του ήταν ο Ευάγγελος Αβέρωφ - Τοσίτσας και παππούς του ο Ιωάννης Παπαστράτος. Σπούδασε οικονομικά στην ΑΣΟΕΕ και εργάστηκε στην καπνοβιομηχανία "Παπαστράτος". Είναι πρόεδρος και ιδρυτής του Ιδρύματος Εγνατία Ηπείρου. Είναι παντρεμένος και έχει τρία παιδιά.

# Πολιτική σταδιοδρομία 

Ασχολήθηκε με την πολιτική εκλεγόμενος δήμαρχος του Μετσόβου. Το 1986 έθεσε υποψηφιότητα για δήμαρχος Αθηναίων υποστηριζόμενος από την Δημοκρατική Ανανέωση. Ο συνδυασμός που ηγήθηκε έλαβε 6.102 ψήφους και ποσοστό 1,49%, χωρίς να εξασφαλίσει έδρα στο Δημοτικό Συμβούλιο. Στις τρεις διαδοχικές εκλογικές αναμετρήσεις του 1989 – 1990, εξελέγη και τις τρεις βουλευτής με το κόμμα της Νέας Δημοκρατίας στην εκλογική περιφέρεια Ιωαννίνων, λαμβάνοντας αντίστοιχα 9.883, 11.780 και 11.362 σταυρούς προτίμησης. Στις Ευρωεκλογές του 1999 εξελέγη ευρωβουλευτής με τη Νέα Δημοκρατία, έχοντας τοποθετηθεί στην ένατη θέση του ψηφοδελτίου του κόμματος. υπηρέτησε ως ευρωβουλευτής μέχρι το 2004.

# Παραπομπές 

